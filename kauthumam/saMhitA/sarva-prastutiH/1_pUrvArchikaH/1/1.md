+++
title = "१ (००१-०५४)"

+++

<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/01_0001_agna_A.md">
<details open><summary><h2>01_0001 अग्न आ ...{Loading}...</h2></summary>

अ꣢ग्न꣣ आ꣡ या꣢हि वी꣣त꣡ये꣢ गृणा꣣नो꣢ ह꣣व्य꣡दा꣢तये। नि꣡ होता꣢꣯ सत्सि ब꣣र्हि꣡षि꣢ ॥ 01:0001 ॥

<details><summary>विस्वर-मूलम् (VC)</summary>

अग्न आ याहि वीतये गृणानो हव्यदातये । नि होता सत्सि बर्हिषि ॥१॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/02_0002_tvamagne_yajnAnAm.md">
<details open><summary><h2>02_0002 त्वमग्ने यज्ञानाम् ...{Loading}...</h2></summary>

त्व꣡म꣢ग्ने य꣣ज्ञा꣢ना꣣ꣳ हो꣢ता꣣ वि꣡ श्वे꣢षाꣳ हि꣣तः꣢। दे꣣वे꣢भि꣣र्मा꣡नु꣢षे꣣ ज꣡ने꣢ ॥ 02:0002 ॥

<details><summary>विस्वर-मूलम् (VC)</summary>

त्वमग्ने यज्ञानाꣳ होता विश्वेषाꣳ हितः । देवेभिर्मानुषे जने ॥२॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/03_0003_agniM_dUtam.md">
<details open><summary><h2>03_0003 अग्निं दूतम् ...{Loading}...</h2></summary>

अ꣣ग्निं꣢ दू꣣तं꣡ वृ꣢णीमहे꣣ हो꣡ता꣢रं वि꣣श्व꣡वे꣢दसम्। अ꣣स्य꣢ य꣣ज्ञ꣡स्य꣢ सु꣣क्र꣡तु꣢म् ॥ 03:0003 ॥

<details><summary>विस्वर-मूलम् (VC)</summary>

अग्निं दूतं वृणीमहे होतारं विश्ववेदसम् । अस्य यज्ञस्य सुक्रतुम् ॥३॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/04_0004_agnirvRtrANi_janghanad.md">
<details open><summary><h2>04_0004 अग्निर्वृत्राणि जङ्घनद् ...{Loading}...</h2></summary>

अ꣣ग्नि꣢र्वृ꣣त्रा꣡णि꣢ जङ्घनद् द्रविण꣣स्यु꣡र्वि꣢प꣣न्य꣡या꣢। स꣡मि꣢द्धः शु꣣क्र꣡ आहु꣢꣯तः ॥ 04:0004 ॥

<details><summary>विस्वर-मूलम् (VC)</summary>

अग्निर्वृत्राणि जङ्घनद्द्रविणस्युर्विपन्यया । समिद्धः शुक्र आहुतः ॥४॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/05_0005_preShThaM_vo.md">
<details open><summary><h2>05_0005 प्रेष्ठं वो ...{Loading}...</h2></summary>

प्रे꣡ष्ठं꣢ वो꣣ अ꣡ति꣢थिꣳ स्तु꣣षे꣢ मि꣣त्र꣡मि꣢व प्रि꣣य꣢म्। अ꣢ग्ने꣣ र꣢थं꣣ न꣡ वेद्य꣢꣯म् ॥ 05:0005 ॥

<details><summary>विस्वर-मूलम् (VC)</summary>

प्रेष्ठं वो अतिथिꣳ स्तुषे मित्रमिव प्रियम् । अग्ने रथं न वेद्यम् ॥५॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/06_0006_tvaM_no.md">
<details open><summary><h2>06_0006 त्वं नो ...{Loading}...</h2></summary>

त्वं꣡ नो꣢ अग्ने꣣ म꣡हो꣢भिः पा꣣हि꣢ विश्व꣢꣯स्या꣣ अ꣡रा꣢तेः। उ꣣त꣢ द्वि꣣षो꣡ मर्त्य꣢꣯स्य ॥ 06:0006 ॥

<details><summary>मूलम् (VC)</summary>

त्वं꣡ नो꣢ अग्ने꣣ म꣡हो꣢भिः पा꣣हि꣡ विश्व꣢꣯स्या꣣ अ꣡रा꣢तेः । उ꣣त꣢ द्वि꣣षो꣡ मर्त्य꣢꣯स्य ॥६॥
</details>
<details><summary>विस्वर-मूलम् (VC)</summary>

त्वं नो अग्ने महोभिः पाहि विश्वस्या अरातेः । उत द्विषो मर्त्यस्य ॥६॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/07_0007_ehyU_Shu.md">
<details open><summary><h2>07_0007 एह्यू षु ...{Loading}...</h2></summary>

ए꣢ह्यू꣣ षु꣡ ब्रवा꣢꣯णि꣣ ते꣡ऽग्न꣢ इ꣣त्थे꣡त꣢रा꣣ गि꣡रः꣢। ए꣣भि꣡र्व꣢र्धास꣣ इ꣡न्दु꣢भिः ॥ 07:0007 ॥

<details><summary>विस्वर-मूलम् (VC)</summary>

एह्यू षु ब्रवाणि तेऽग्न इत्थेतरा गिरः । एभिर्वर्धास इन्दुभिः ॥७॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/08_0008_A_te.md">
<details open><summary><h2>08_0008 आ ते ...{Loading}...</h2></summary>

आ꣡ ते꣢ व꣣त्सो꣡ मनो꣢꣯ यमत्पर꣣मा꣡च्चि꣢त्स꣣ध꣡स्था꣢त्। अ꣢ग्ने꣣ त्वां꣡ का꣢मये गि꣣रा꣢ ॥ 08:0008 ॥

<details><summary>मूलम् (VC)</summary>

आ꣡ ते꣢ व꣣त्सो꣡ मनो꣢꣯ यमत्पर꣣मा꣡च्चि꣢त्स꣣ध꣡स्था꣢त् । अ꣢ग्ने꣣ त्वां꣢ का꣢मये गि꣣रा꣢ ॥८॥
</details>
<details><summary>विस्वर-मूलम् (VC)</summary>

आ ते वत्सो मनो यमत्परमाच्चित्सधस्थात् । अग्ने त्वां कामये गिरा ॥८॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/09_0009_tvAmagne_puShkarAdadhyatharvA.md">
<details open><summary><h2>09_0009 त्वामग्ने पुष्करादध्यथर्वा ...{Loading}...</h2></summary>

त्वा꣡म꣢ग्ने꣣ पु꣡ष्क꣢रा꣣द꣡ध्यथ꣢꣯र्वा꣣ नि꣡र꣢मन्थत। मू꣣र्ध्नो꣡ विश्व꣢꣯स्य वा꣣घ꣡तः꣢ ॥ 09:0009 ॥

<details><summary>विस्वर-मूलम् (VC)</summary>

त्वामग्ने पुष्करादध्यथर्वा निरमन्थत । मूर्ध्नो विश्वस्य वाघतः ॥९॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/10_0010_agne_vivasvadA.md">
<details open><summary><h2>10_0010 अग्ने विवस्वदा ...{Loading}...</h2></summary>

अ꣢ग्ने꣣ वि꣡व꣢स्व꣣दा꣡ भ꣢रा꣣स्म꣡भ्य꣢मू꣣त꣡ये꣢ म꣣हे꣢। दे꣣वो꣡ ह्यसि꣢꣯ नो दृ꣣शे꣢ ॥ 10:0010 ॥

<details><summary>विस्वर-मूलम् (VC)</summary>

अग्ने विवस्वदा भरास्मभ्यमूतये महे । देवो ह्यसि नो दृशे ॥१०
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/11_0011_namaste_agna.md">
<details open><summary><h2>11_0011 नमस्ते अग्न ...{Loading}...</h2></summary>

न꣡म꣢स्ते अग्न꣣ ओ꣡ज꣢से गृ꣣ण꣡न्ति꣢ देव कृ꣣ष्ट꣡यः꣢। अ꣡मै꣢र꣣मि꣡त्र꣢मर्दय ॥ 11:0011 ॥

<details><summary>विस्वर-मूलम् (VC)</summary>

नमस्ते अग्न ओजसे गृणन्ति देव कृष्टयः । अमैरमित्रमर्दय ॥११॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/12_0012_dUtaM_vo.md">
<details open><summary><h2>12_0012 दूतं वो ...{Loading}...</h2></summary>

दू꣣तं꣡ वो꣢ वि꣣श्व꣡वे꣢दसꣳ हव्य꣣वा꣢ह꣣म꣡म꣢र्त्यम्। य꣡जि꣢ष्ठमृञ्जसे गि꣣रा꣢ ॥ 12:0012 ॥

<details><summary>विस्वर-मूलम् (VC)</summary>

दूतं वो विश्ववेदसꣳ हव्यवाहममर्त्यम् । यजिष्ठमृञ्जसे गिरा ॥१२॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/13_0013_upa_tvA.md">
<details open><summary><h2>13_0013 उप त्वा ...{Loading}...</h2></summary>

उ꣡प꣢ त्वा जा꣣म꣢यो꣣ गि꣢रो꣣ दे꣡दि꣢शतीर्हवि꣣ष्कृतः꣢। वा꣣यो꣡रनी꣢꣯के अस्थिरन् ॥ 13:0013 ॥

<details><summary>मूलम् (VC)</summary>

उ꣡प꣢ त्वा जा꣣म꣢यो꣣ गि꣢रो꣣ दे꣡दि꣢शतीर्हवि꣣ष्कृ꣡तः꣢ । वा꣣यो꣡रनी꣢꣯के अस्थिरन् ॥१३॥
</details>
<details><summary>विस्वर-मूलम् (VC)</summary>

उप त्वा जामयो गिरो देदिशतीर्हविष्कृतः । वायोरनीके अस्थिरन् ॥१३॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/14_0014_upa_tvAgne.md">
<details open><summary><h2>14_0014 उप त्वाग्ने ...{Loading}...</h2></summary>

उ꣡प꣢ त्वाग्ने दि꣣वे꣡दि꣢वे꣣ दो꣡षा꣢वस्तर्धि꣣या꣢ व꣣य꣢म्। न꣢मो꣣ भ꣡र꣢न्त꣣ ए꣡म꣢सि ॥ 14:0014 ॥

<details><summary>विस्वर-मूलम् (VC)</summary>

उप त्वाग्ने दिवेदिवे दोषावस्तर्धिया वयम् । नमो भरन्त एमसि ॥१४॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/15_0015_jarAbodha_tadviviDDhi.md">
<details open><summary><h2>15_0015 जराबोध तद्विविड्ढि ...{Loading}...</h2></summary>

ज꣡रा꣢बोध꣣ त꣡द्वि꣢विड्ढि वि꣣शे꣡वि꣢शे य꣣ज्ञि꣡या꣢य। स्तो꣡म꣢ꣳ रु꣣द्रा꣡य꣢ दृशी꣣क꣢म् ॥ 15:0015 ॥

<details><summary>विस्वर-मूलम् (VC)</summary>

जराबोध तद्विविड्ढि विशेविशे यज्ञियाय । स्तोमꣳ रुद्राय दृशीकम् ॥१५
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/16_0016_prati_tyam.md">
<details open><summary><h2>16_0016 प्रति त्यम् ...{Loading}...</h2></summary>

प्र꣢ति꣣ त्यं꣡ चारु꣢꣯मध्व꣣रं꣡ गो꣢पी꣣था꣢य꣣ प्र꣡ हू꣢यसे। म꣣रु꣡द्भि꣢रग्न꣣ आ꣡ ग꣢हि ॥ 16:0016 ॥

<details><summary>विस्वर-मूलम् (VC)</summary>

प्रति त्यं चारुमध्वरं गोपीथाय प्र हूयसे । मरुद्भिरग्न आ गहि ॥१६॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/17_0017_ashvaM_na.md">
<details open><summary><h2>17_0017 अश्वं न ...{Loading}...</h2></summary>

अ꣢श्वं꣣ न꣢ त्वा꣣ वा꣡र꣢वन्तं व꣣न्द꣡ध्या꣢ अ꣣ग्निं꣡ नमो꣢꣯भिः। स꣣म्रा꣡ज꣢न्तमध्व꣣रा꣡णा꣢म् ॥ 17:0017 ॥

<details><summary>विस्वर-मूलम् (VC)</summary>

अश्वं न त्वा वारवन्तं वन्दध्या अग्निं नमोभिः । सम्राजन्तमध्वराणाम् ॥१७॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/18_0018_aurvabhRguvachChuchimapnavAnavadA_huve.md">
<details open><summary><h2>18_0018 और्वभृगुवच्छुचिमप्नवानवदा हुवे ...{Loading}...</h2></summary>

औ꣣र्वभृगुव꣡च्छुचि꣢꣯मप्नवान꣣व꣡दा हु꣢꣯वे। अ꣣ग्नि꣡ꣳ स꣢मु꣣द्र꣡वा꣢ससम् ॥ 18:0018 ॥

<details><summary>विस्वर-मूलम् (VC)</summary>

और्वभृगुवच्छुचिमप्नवानवदा हुवे । अग्निꣳ समुद्रवाससम् ॥१८॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/19_0019_agnimindhAno_manasA.md">
<details open><summary><h2>19_0019 अग्निमिन्धानो मनसा ...{Loading}...</h2></summary>

अ꣣ग्नि꣡मि꣢न्धा꣣नो꣡ मन꣢꣯सा꣣ धि꣡य꣢ꣳ सचेत꣣ म꣡र्त्यः꣢। अ꣣ग्नि꣡मि꣢न्धे वि꣣व꣡स्व꣢भिः ॥ 19:0019 ॥

<details><summary>विस्वर-मूलम् (VC)</summary>

अग्निमिन्धानो मनसा धियꣳ सचेत मर्त्यः । अग्निमिन्धे विवस्वभिः ॥१९॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/20_0020_Aditpratnasya_retaso.md">
<details open><summary><h2>20_0020 आदित्प्रत्नस्य रेतसो ...{Loading}...</h2></summary>

आ꣢꣫दित्प्र꣣त्न꣢स्य꣣ रे꣡त꣢सो꣣ ज्यो꣡तिः꣢ पश्यन्ति वास꣣र꣢म्। प꣣रो꣢꣫ यदि꣣ध्य꣡ते꣢ दि꣣वि꣢ ॥ 20:0020 ॥

<details><summary>विस्वर-मूलम् (VC)</summary>

आदित्प्रत्नस्य रेतसो ज्योतिः पश्यन्ति वासरम् । परो यदिध्यते दिवि ॥२०॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/21_0021_agniM_vo.md">
<details open><summary><h2>21_0021 अग्निं वो ...{Loading}...</h2></summary>

अ꣣ग्निं꣡ वो꣢ वृ꣣ध꣡न्त꣢मध्व꣣रा꣡णां꣢ पुरू꣣त꣡म꣢म्। अ꣢च्छा꣣ न꣢प्त्रे꣣ स꣡ह꣢स्वते॥ 21:0021 ॥

<details><summary>विस्वर-मूलम् (VC)</summary>

अग्निं वो वृधन्तमध्वराणां पुरूतमम् । अच्छा नप्त्रे सहस्वते ॥२१॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/22_0022_agnistigmena_shochiShA.md">
<details open><summary><h2>22_0022 अग्निस्तिग्मेन शोचिषा ...{Loading}...</h2></summary>

अ꣣ग्नि꣢स्ति꣣ग्मे꣡न꣢ शो꣣चि꣢षा꣣ य꣢ꣳस꣣द्वि꣢श्वं꣣ न्य3꣢ऽत्रि꣡ण꣢म्। अ꣣ग्नि꣡र्नो꣢ वꣳसते र꣣यि꣢म् ॥ 22:0022 ॥

<details><summary>मूलम् (VC)</summary>

अ꣣ग्नि꣢स्ति꣣ग्मे꣡न꣢ शो꣣चि꣢षा꣣ य꣢ꣳ स꣣द्वि꣢श्वं꣣ न्या꣢३꣱त्रि꣡ण꣢म् । अ꣣ग्नि꣡र्नो꣢ वꣳसते र꣣यि꣢म् ॥२२॥
</details>
<details><summary>विस्वर-मूलम् (VC)</summary>

अग्निस्तिग्मेन शोचिषा यꣳ सद्विश्वं न्या३त्रिणम् । अग्निर्नो वꣳसते रयिम् ॥२२॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/23_0023_agne_mRDa.md">
<details open><summary><h2>23_0023 अग्ने मृड ...{Loading}...</h2></summary>

अ꣡ग्ने꣢ मृ꣣ड꣢ म꣣हा꣢ꣳ अ꣣स्य꣢य꣣ आ꣡ दे꣢व꣣युं꣡ जन꣢꣯म्। इ꣣ये꣡थ꣢ ब꣣र्हि꣢रा꣣स꣡द꣢म् ॥ 23:0023 ॥

<details><summary>विस्वर-मूलम् (VC)</summary>

अग्ने मृड महाꣳ अस्यय आ देवयुं जनम् । इयेथ बर्हिरासदम् ॥२३॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/24_0024_agne_raxA.md">
<details open><summary><h2>24_0024 अग्ने रक्षा ...{Loading}...</h2></summary>

अ꣢ग्ने꣣ र꣡क्षा꣢ णो꣣ अ꣡ꣳह꣢सः꣣ प्र꣡ति꣢ स्म देव रीष꣣तः꣢। त꣡पि꣢ष्ठैर꣣ज꣡रो꣢ दह ॥ 24:0024 ॥

<details><summary>विस्वर-मूलम् (VC)</summary>

अग्ने रक्षा णो अꣳहसः प्रति स्म देव रीषतः । तपिष्ठैरजरो दह ॥२४॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/25_0025_agne_yunxvA.md">
<details open><summary><h2>25_0025 अग्ने युङ्क्ष्वा ...{Loading}...</h2></summary>

अ꣡ग्ने꣢ यु꣣ङ्क्ष्वा꣡ हि ये तवाश्वा꣢꣯सो देव सा꣣ध꣡वः꣢। अ꣢रं꣣ व꣡ह꣢न्त्या꣣श꣡वः꣢ ॥ 25:0025 ॥

<details><summary>विस्वर-मूलम् (VC)</summary>

अग्ने युङ्क्ष्वा हि ये तवाश्वासो देव साधवः । अरं वहन्त्याशवः ॥२५॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/26_0026_ni_tvA.md">
<details open><summary><h2>26_0026 नि त्वा ...{Loading}...</h2></summary>

नि꣡ त्वा꣢ नक्ष्य विश्पते द्यु꣣म꣡न्तं꣢ धीमहे व꣣य꣢म्। सु꣣वी꣡र꣢मग्न आहुत ॥ 26:0026 ॥

<details><summary>विस्वर-मूलम् (VC)</summary>

नि त्वा नक्ष्य विश्पते द्युमन्तं धीमहे वयम् । सुवीरमग्न आहुत ॥२६॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/27_0027_agnirmUrdhA_divaH.md">
<details open><summary><h2>27_0027 अग्निर्मूर्धा दिवः ...{Loading}...</h2></summary>

अ꣣ग्नि꣢र्मू꣣र्धा꣢ दि꣣वः꣢ क꣣कु꣡त्पतिः꣢꣯ पृथि꣣व्या꣢ अ꣣य꣢म्। अ꣣पा꣡ꣳ रेता꣢꣯ꣳसि जिन्वति ॥ 27:0027 ॥

<details><summary>विस्वर-मूलम् (VC)</summary>

अग्निर्मूर्धा दिवः ककुत्पतिः पृथिव्या अयम् । अपाꣳ रेताꣳसि जिन्वति ॥२७॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/28_0028_imamU_Shu.md">
<details open><summary><h2>28_0028 इममू षु ...{Loading}...</h2></summary>

इ꣣म꣢मू꣣ षु꣢꣫ त्वम꣣स्मा꣡क꣢ꣳ स꣣निं꣡ गा꣢य꣣त्रं꣡ नव्या꣢꣯ꣳसम्। अ꣡ग्ने꣢ दे꣣वे꣢षु꣣ प्र꣡ वो꣢चः ॥ 28:0028 ॥

<details><summary>विस्वर-मूलम् (VC)</summary>

इममू षु त्वमस्माकꣳ सनिं गायत्रं नव्याꣳसम् । अग्ने देवेषु प्र वोचः ॥२८॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/29_0029_taM_tvA.md">
<details open><summary><h2>29_0029 तं त्वा ...{Loading}...</h2></summary>

तं꣡ त्वा꣢ गो꣣प꣡व꣢नो गि꣣रा꣡ जनि꣢꣯ष्ठदग्ने अङ्गिरः। स꣡ पा꣢वक श्रुधी꣣ ह꣡व꣢म् ॥ 29:0029 ॥

<details><summary>विस्वर-मूलम् (VC)</summary>

तं त्वा गोपवनो गिरा जनिष्ठदग्ने अङ्गिरः । स पावक श्रुधी हवम् ॥२९॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/30_0030_pari_vAjapatiH.md">
<details open><summary><h2>30_0030 परि वाजपतिः ...{Loading}...</h2></summary>

प꣢रि꣣ वा꣡ज꣢पतिः क꣣वि꣢र꣣ग्नि꣢र्ह꣣व्या꣡न्य꣢क्रमीत्। द꣢ध꣣द्र꣡त्ना꣢नि दा꣣शु꣡षे꣢ ॥ 30:0030 ॥

<details><summary>विस्वर-मूलम् (VC)</summary>

परि वाजपतिः कविरग्निर्हव्यान्यक्रमीत् । दधद्रत्नानि दाशुषे ॥३०॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/31_0031_udu_tyam.md">
<details open><summary><h2>31_0031 उदु त्यम् ...{Loading}...</h2></summary>

उ꣢दु꣣ त्यं꣢ जा꣣त꣡वे꣢दसं दे꣣वं꣡ व꣢हन्ति के꣣त꣡वः꣢। दृ꣣शे꣡ विश्वा꣢꣯य꣣ सू꣡र्य꣢म् ॥ 31:0031 ॥

<details><summary>विस्वर-मूलम् (VC)</summary>

उदु त्यं जातवेदसं देवं वहन्ति केतवः । दृशे विश्वाय सूर्यम् ॥३१॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/32_0032_kavimagnimupa_stuhi.md">
<details open><summary><h2>32_0032 कविमग्निमुप स्तुहि ...{Loading}...</h2></summary>

क꣣वि꣢म꣣ग्नि꣡मुप꣢꣯ स्तुहि स꣣त्य꣡ध꣢र्माणमध्व꣣रे꣢। दे꣣व꣡म꣢मीव꣣चा꣡त꣢नम् ॥ 32:0032 ॥

<details><summary>विस्वर-मूलम् (VC)</summary>

कविमग्निमुप स्तुहि सत्यधर्माणमध्वरे । देवममीवचातनम् ॥३२॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/33_0033_shaM_no.md">
<details open><summary><h2>33_0033 शं नो ...{Loading}...</h2></summary>

शं꣡ नो꣢ दे꣣वी꣢र꣣भि꣡ष्ट꣢ये꣣ शं꣡ नो꣢ भवन्तु पी꣣त꣡ये꣢। शं꣢꣫ योर꣣भि꣡ स्र꣢वन्तु नः ॥ 33:0033 ॥

<details><summary>विस्वर-मूलम् (VC)</summary>

शं नो देवीरभिष्टये शं नो भवन्तु पीतये । शं योरभि स्रवन्तु नः ॥३३॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/34_0034_kasya_nUnam.md">
<details open><summary><h2>34_0034 कस्य नूनम् ...{Loading}...</h2></summary>

क꣡स्य꣢ नू꣣नं꣡ परी꣢꣯णसि꣣ धि꣡यो꣢ जिन्वसि सत्पते। गो꣡षा꣢ता꣣ य꣡स्य꣢ ते꣣ गि꣡रः꣢ ॥ 34:0034 ॥

<details><summary>मूलम् (VC)</summary>

क꣡स्य꣢ नू꣣नं꣡ प꣢꣯रीणसि꣣ धि꣡यो꣢ जिन्वसि सत्पते । गो꣡षा꣢ता꣣ य꣡स्य꣢ ते꣣ गि꣡रः꣢ ॥३४॥
</details>
<details><summary>विस्वर-मूलम् (VC)</summary>

कस्य नूनं परीणसि धियो जिन्वसि सत्पते । गोषाता यस्य ते गिरः ॥३४॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/35_0035_yajnAyajnA_vo.md">
<details open><summary><h2>35_0035 यज्ञायज्ञा वो ...{Loading}...</h2></summary>

य꣣ज्ञा꣡य꣢ज्ञा वो अ꣣ग्न꣡ये꣢ गि꣣रा꣡गि꣢रा च꣣ द꣡क्ष꣢से। प्र꣡प्र꣢ व꣣य꣢म꣣मृ꣡तं꣢ जा꣣त꣡वे꣢दसं प्रि꣣यं꣢ मि꣣त्रं꣡ न श꣢꣯ꣳसिषम् ॥ 35:0035 ॥

<details><summary>विस्वर-मूलम् (VC)</summary>

यज्ञायज्ञा वो अग्नये गिरागिरा च दक्षसे । प्रप्र वयममृतं जातवेदसं प्रियं मित्रं न शꣳसिषम् ॥३५॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/36_0036_pAhino_agna.md">
<details open><summary><h2>36_0036 पाहिनो अग्न ...{Loading}...</h2></summary>

पा꣣हि꣡नो꣢ अ꣣ग्न꣡ ए꣢कया पा꣣ह्यू꣡३ऽत꣢ द्वि꣣ती꣡य꣢या । पा꣣हि꣢गी꣣र्भि꣢स्ति꣣सृ꣡भि꣢रूर्जां पते पा꣣हि꣡ च꣢त꣣सृ꣡भि꣢र्वसो॥ 36:0036॥

<details><summary>मूलम् (VC)</summary>

पा꣣हि꣡ नो꣢ अग्न꣣ ए꣡क꣢या पा꣣ह्यू꣡३꣱त꣢ द्वि꣣ती꣡य꣢या । पा꣣हि꣢ गी꣣र्भि꣢स्ति꣣सृ꣡भि꣢रूर्जां पते पा꣣हि꣡ च꣢त꣣सृ꣡भि꣢र्वसो ॥३६॥
</details>
<details><summary>विस्वर-मूलम् (VC)</summary>

पाहि नो अग्न एकया पाह्यू३त द्वितीयया । पाहि गीर्भिस्तिसृभिरूर्जां पते पाहि चतसृभिर्वसो ॥३६॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/37_0037_bRhadbhiragne_archibhiH.md">
<details open><summary><h2>37_0037 बृहद्भिरग्ने अर्चिभिः ...{Loading}...</h2></summary>

बृ꣣ह꣡द्भि꣢रग्ने अ꣣र्चि꣡भिः꣢ शु꣣क्रे꣡ण꣢ देव शो꣣चि꣡षा꣢। भ꣣र꣡द्वा꣢जे समिधा꣣नो꣡ य꣢विष्ठ्य रे꣣व꣡त्पा꣢वक दीदिहि ॥ 37:0037 ॥

<details><summary>विस्वर-मूलम् (VC)</summary>

बृहद्भिरग्ने अर्चिभिः शुक्रेण देव शोचिषा । भरद्वाजे समिधानो यविष्ठ्य रेवत्पावक दीदिहि ॥३७॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/38_0038_tve_agne.md">
<details open><summary><h2>38_0038 त्वे अग्ने ...{Loading}...</h2></summary>

त्वे꣡ अ꣢ग्ने स्वाहुत प्रि꣣या꣡सः꣢ सन्तु सू꣣र꣡यः꣢। य꣣न्ता꣢रो꣣ ये꣢ म꣣घ꣡वा꣢नो꣣ ज꣡ना꣢नामू꣣र्वं꣡ दय꣢꣯न्त꣣ गो꣡ना꣢म् ॥ 38:0038 ॥

<details><summary>विस्वर-मूलम् (VC)</summary>

त्वे अग्ने स्वाहुत प्रियासः सन्तु सूरयः । यन्तारो ये मघवानो जनानामूर्वं दयन्त गोनाम् ॥३८॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/39_0039_agne_jaritarvishpatistapAno.md">
<details open><summary><h2>39_0039 अग्ने जरितर्विश्पतिस्तपानो ...{Loading}...</h2></summary>

अ꣢ग्ने꣣ ज꣡रि꣢तर्वि꣣श्प꣡ति꣢स्तपा꣣नो꣡ दे꣢व र꣣क्ष꣡सः꣢। अ꣡प्रो꣢षिवान्गृहपते म꣣हा꣡ꣳ अ꣢सि दि꣣व꣢स्पा꣣यु꣡र्दु꣢रोण꣣युः꣢ ॥ 39:0039 ॥

<details><summary>विस्वर-मूलम् (VC)</summary>

अग्ने जरितर्विश्पतिस्तपानो देव रक्षसः । अप्रोषिवान्गृहपते महाꣳ असि दिवस्पायुर्दुरोणयुः ॥३९॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/40_0040_agne_vivasvaduShasashchitram.md">
<details open><summary><h2>40_0040 अग्ने विवस्वदुषसश्चित्रम् ...{Loading}...</h2></summary>

अ꣢ग्ने꣣ वि꣡व꣢स्वदु꣣ष꣡स꣢श्चि꣣त्र꣡ꣳ राधो꣢꣯ अमर्त्य। आ꣢ दा꣣शु꣡षे꣢ जातवेदो वहा꣣ त्व꣢म꣣द्या꣢ दे꣣वा꣡ꣳ उ꣢ष꣣र्बु꣡धः꣢ ॥ 40:0040 ॥

<details><summary>विस्वर-मूलम् (VC)</summary>

अग्ने विवस्वदुषसश्चित्रꣳ राधो अमर्त्य । आ दाशुषे जातवेदो वहा त्वमद्या देवाꣳ उषर्बुधः ॥४०॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/41_0041_tvaM_nashchitra.md">
<details open><summary><h2>41_0041 त्वं नश्चित्र ...{Loading}...</h2></summary>

त्वं꣡ न꣢श्चि꣣त्र꣢ ऊ꣣त्या꣢꣫ वसो꣣ रा꣡धा꣢ꣳसि चोदय। अ꣣स्य꣢ रा꣣य꣡स्त्वम꣢꣯ग्ने र꣣थी꣡र꣢सि वि꣣दा꣢ गा꣣धं꣢ तु꣣चे꣡ तु नः꣢꣯ ॥ 41:0041 ॥

<details><summary>विस्वर-मूलम् (VC)</summary>

त्वं नश्चित्र ऊत्या वसो राधाꣳसि चोदय । अस्य रायस्त्वमग्ने रथीरसि विदा गाधं तुचे तु नः ॥४१॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/42_0042_tvamitsaprathA_asyagne.md">
<details open><summary><h2>42_0042 त्वमित्सप्रथा अस्यग्ने ...{Loading}...</h2></summary>

त्व꣢꣫मित्स꣣प्र꣡था꣢ अ꣣स्य꣡ग्ने꣢ त्रातर्ऋ꣣तः꣢ क꣣विः꣢। त्वां꣡ विप्रा꣢꣯सः समिधान दीदिव꣣ आ꣡ वि꣢वासन्ति वे꣣ध꣡सः꣢ ॥ 42:0042 ॥

<details><summary>मूलम् (VC)</summary>

त्व꣢꣯मित्स꣣प्र꣡था꣢ अ꣣स्य꣡ग्ने꣢ त्रातरृ꣣तः꣢ क꣣विः꣢ । त्वां꣡ विप्रा꣢꣯सः समिधान दीदिव꣣ आ꣡ वि꣢वासन्ति वे꣣ध꣡सः꣢ ॥४२॥
</details>
<details><summary>विस्वर-मूलम् (VC)</summary>

त्वमित्सप्रथा अस्यग्ने त्रातरृतः कविः । त्वां विप्रासः समिधान दीदिव आ विवासन्ति वेधसः ॥४२॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/43_0043_A_no.md">
<details open><summary><h2>43_0043 आ नो ...{Loading}...</h2></summary>

आ꣡ नो꣢ अग्ने वयो꣣वृ꣡ध꣢ꣳ र꣣यिं꣡ पा꣢वक꣣ श꣡ꣳस्य꣢म्। रा꣡स्वा꣢ च न उपमाते पु꣣रु꣢स्पृह꣣ꣳ सु꣡नी꣢ती꣣ सु꣡य꣢शस्तरम् ॥ 43:0043 ॥

<details><summary>विस्वर-मूलम् (VC)</summary>

आ नो अग्ने वयोवृधꣳ रयिं पावक शꣳस्यम् । रास्वा च न उपमाते पुरुस्पृहꣳ सुनीती सुयशस्तरम् ॥४३॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/44_0044_yo_vishvA.md">
<details open><summary><h2>44_0044 यो विश्वा ...{Loading}...</h2></summary>

यो꣢꣫ विश्वा꣣ द꣡य꣢ते꣣ व꣢सु꣣ हो꣡ता꣢ म꣣न्द्रो꣡ जना꣢꣯नाम्। म꣢धो꣣र्न꣡ पात्रा꣢꣯ प्रथ꣣मा꣡न्य꣢स्मै꣣ प्र꣡ स्तोमा꣢꣯ यन्त्व꣣ग्न꣡ये꣢ ॥ 44:0044 ॥

<details><summary>विस्वर-मूलम् (VC)</summary>

यो विश्वा दयते वसु होता मन्द्रो जनानाम् । मधोर्न पात्रा प्रथमान्यस्मै प्र स्तोमा यन्त्वग्नये ॥४४॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/45_0045_enA_vo.md">
<details open><summary><h2>45_0045 एना वो ...{Loading}...</h2></summary>

ए꣣ना꣡ वो꣢ अ꣣ग्निं꣡ नम꣢꣯सो꣣र्जो꣡ नपा꣢꣯त꣣मा꣡ हु꣢वे। प्रि꣣यं꣡ चेति꣢꣯ष्ठमर꣣ति꣡ꣳ स्व꣢ध्व꣣रं꣡ विश्व꣢꣯स्य दू꣣त꣢म꣣मृ꣡त꣢म् ॥ 45:0045 ॥

<details><summary>विस्वर-मूलम् (VC)</summary>

एना वो अग्निं नमसोर्जो नपातमा हुवे । प्रियं चेतिष्ठमरतिꣳ स्वध्वरं विश्वस्य दूतममृतम् ॥४५॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/46_0046_sheShe_vaneShu.md">
<details open><summary><h2>46_0046 शेषे वनेषु ...{Loading}...</h2></summary>

शे꣢षे꣣ वने꣡षु꣢ मा꣣तृ꣢षु꣣ सं꣢ त्वा꣣ म꣡र्ता꣢स इन्धते। अ꣡त꣢न्द्रो ह꣣व्यं꣡ व꣢हसि हवि꣣ष्कृ꣢त꣣ आ꣢꣫दिद्दे꣣वे꣡षु꣢ राजसि ॥ 46:0046 ॥

<details><summary>विस्वर-मूलम् (VC)</summary>

शेषे वनेषु मातृषु सं त्वा मर्तास इन्धते । अतन्द्रो हव्यं वहसि हविष्कृत आदिद्देवेषु राजसि ॥४६॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/47_0047_adarshi_gAtuvittamo.md">
<details open><summary><h2>47_0047 अदर्शि गातुवित्तमो ...{Loading}...</h2></summary>

अ꣡द꣢र्शि गातु꣣वि꣡त्त꣢मो꣣ य꣡स्मि꣢न्व्र꣣ता꣡न्या꣢द꣣धुः꣢। उ꣢पो꣣ षु꣢ जा꣣त꣡मार्य꣢꣯स्य व꣡र्ध꣢नम꣣ग्निं꣡ न꣢क्षन्तु नो꣣ गि꣡रः꣢ ॥ 47:0047 ॥

<details><summary>विस्वर-मूलम् (VC)</summary>

अदर्शि गातुवित्तमो यस्मिन्व्रतान्यादधुः । उपो षु जातमार्यस्य वर्धनमग्निं नक्षन्तु नो गिरः ॥४७॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/48_0048_agnirukthe_purohito.md">
<details open><summary><h2>48_0048 अग्निरुक्थे पुरोहितो ...{Loading}...</h2></summary>

अ꣣ग्नि꣢रु꣣क्थे꣢ पु꣣रो꣡हि꣢तो꣣ ग्रा꣡वा꣢णो ब꣣र्हि꣡र꣢ध्व꣣रे꣢। ऋ꣣चा꣡ या꣢मि मरुतो ब्रह्मणस्पते꣣ दे꣢वा꣣ अ꣢वो꣣ व꣡रे꣢ण्यम् ॥ 48:0048 ॥

<details><summary>विस्वर-मूलम् (VC)</summary>

अग्निरुक्थे पुरोहितो ग्रावाणो बर्हिरध्वरे । ऋचा यामि मरुतो ब्रह्मणस्पते देवा अवो वरेण्यम् ॥४८॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/49_0049_agnimIDiShvAvase_gAthAbhiH.md">
<details open><summary><h2>49_0049 अग्निमीडिष्वावसे गाथाभिः ...{Loading}...</h2></summary>

अ꣣ग्नि꣡मी꣢डि꣣ष्वा꣡व꣢से꣣ गा꣡था꣢भिः शी꣣र꣡शो꣢चिषम्। अ꣣ग्नि꣢ꣳ रा꣣ये꣡ पु꣢रुमीढ श्रु꣣तं꣢꣫ नरो꣣ऽग्निः꣡ सु꣢दी꣣त꣡ये꣢ छ꣣र्दिः꣢ ॥ 49:0049 ॥

<details><summary>विस्वर-मूलम् (VC)</summary>

अग्निमीडिष्वावसे गाथाभिः शीरशोचिषम् । अग्निꣳ राये पुरुमीढ श्रुतं नरोऽग्निः सुदीतये छर्दिः ॥४९॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/50_0050_shrudhi_shrutkarNa.md">
<details open><summary><h2>50_0050 श्रुधि श्रुत्कर्ण ...{Loading}...</h2></summary>

श्रु꣣धि꣡ श्रु꣢त्कर्ण꣣ व꣡ह्नि꣢भिर्दे꣣वै꣡र꣢ग्ने स꣣या꣡व꣢भिः। आ꣡ सी꣢दतु ब꣣र्हि꣡षि꣢ मि꣣त्रो꣡ अ꣢र्य꣣मा꣡ प्रा꣢त꣣र्या꣡व꣢भिरध्व꣣रे꣢ ॥ 50:0050 ॥

<details><summary>विस्वर-मूलम् (VC)</summary>

श्रुधि श्रुत्कर्ण वह्निभिर्देवैरग्ने सयावभिः । आ सीदतु बर्हिषि मित्रो अर्यमा प्रातर्यावभिरध्वरे ॥५०॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/51_0051_pra_daivodAso.md">
<details open><summary><h2>51_0051 प्र दैवोदासो ...{Loading}...</h2></summary>

प्र꣡ दैवो꣢꣯दासो अ꣣ग्नि꣢र्दे꣣व꣢꣫ इन्द्रो꣣ न꣢ म꣣ज्म꣡ना꣢। अ꣡नु꣢ मा꣣त꣡रं꣢ पृथि꣣वीं꣡ वि वा꣢꣯वृते त꣣स्थौ꣡ नाक꣢꣯स्य꣣ श꣡र्म꣢णि ॥ 51:0051 ॥

<details><summary>विस्वर-मूलम् (VC)</summary>

प्र दैवोदासो अग्निर्देव इन्द्रो न मज्मना । अनु मातरं पृथिवीं वि वावृते तस्थौ नाकस्य शर्मणि ॥५१॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/52_0052_adha_jmo.md">
<details open><summary><h2>52_0052 अध ज्मो ...{Loading}...</h2></summary>

अ꣢ध꣣ ज्मो꣡ अध꣢꣯ वा दि꣣वो꣡ बृ꣢ह꣣तो꣡ रो꣢च꣣ना꣡दधि꣢꣯। अ꣣या꣡ व꣢र्धस्व त꣣꣬न्वा꣢꣯ गि꣣रा꣢꣫ ममा जा꣣ता꣡ सु꣢क्रतो पृण ॥ 52:0052 ॥

<details><summary>विस्वर-मूलम् (VC)</summary>

अध ज्मो अध वा दिवो बृहतो रोचनादधि । अया वर्धस्व तन्वा गिरा ममा जाता सुक्रतो पृण ॥५२॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/53_0053_kAyamAno_vanA.md">
<details open><summary><h2>53_0053 कायमानो वना ...{Loading}...</h2></summary>

का꣡य꣢मानो व꣣ना꣢꣫ त्वं यन्मा꣣तॄ꣡रज꣢꣯गन्न꣣पः꣢। न꣡ तत्ते꣢꣯ अग्ने प्र꣣मृ꣡षे꣢ नि꣣व꣡र्त꣢नं꣣ य꣢द्दू꣣रे꣢꣫ सन्नि꣣हा꣡भुवः꣢ ॥ 53:0053 ॥

<details><summary>मूलम् (VC)</summary>

का꣡य꣢मानो व꣣ना꣢꣫ त्वं यन्मा꣣तॄ꣡रज꣢꣯गन्न꣣पः꣢ । न꣡ तत्ते꣢꣯ अग्ने प्र꣣मृ꣡षे꣢ नि꣣व꣡र्त꣢नं꣣ य꣢द्दू꣣रे꣢꣫ सन्नि꣣हा꣡भुवः꣢ ॥५३॥
</details>
<details><summary>विस्वर-मूलम् (VC)</summary>

कायमानो वना त्वं यन्मातॄरजगन्नपः । न तत्ते अग्ने प्रमृषे निवर्तनं यद्दूरे सन्निहाभुवः ॥५३॥
</details>
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/1_pUrvArchikaH/1/1/54_0054_ni_tvAmagne.md">
<details open><summary><h2>54_0054 नि त्वामग्ने ...{Loading}...</h2></summary>

नि꣡ त्वाम꣢꣯ग्ने꣣ म꣡नु꣢र्दधे꣣ ज्यो꣢ति꣣र्ज꣡ना꣢य꣣ श꣡श्व꣢ते। दी꣣दे꣢थ꣣ क꣡ण्व꣢ ऋ꣣त꣡जा꣢त उक्षि꣣तो꣡ यं न꣢꣯म꣣स्य꣡न्ति꣢ कृ꣣ष्ट꣡यः꣢ ॥ 54:0054 ॥

<details><summary>विस्वर-मूलम् (VC)</summary>

नि त्वामग्ने मनुर्दधे ज्योतिर्जनाय शश्वते । दीदेथ कण्व ऋतजात उक्षितो यं नमस्यन्ति कृष्टयः ॥५४॥
</details>
</details>
</div>
