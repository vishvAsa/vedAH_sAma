+++
title = "३  (१४३५-१४८८)"

+++

<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/01-1_1435_pavasva_vRShTimA.md">
<details open><summary><h2>01-1_1435 पवस्व वृष्टिमा ...{Loading}...</h2></summary>

प꣡व꣢स्व वृ꣣ष्टि꣢꣫मा सु नो꣣ऽपा꣢मू꣣र्मिं꣢ दि꣣व꣡स्परि꣢꣯। अ꣣यक्ष्मा꣡ बृ꣢ह꣣ती꣡रिषः꣢꣯ ॥ 01-1:1435 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/01-2_1436_tayA_pavasva.md">
<details open><summary><h2>01-2_1436 तया पवस्व ...{Loading}...</h2></summary>

त꣡या꣢ पवस्व꣣ धा꣡र꣢या꣣ य꣢या꣣ गा꣡व꣢ इ꣣हा꣢गम꣢꣯न्। ज꣡न्या꣢स꣣ उ꣡प꣢ नो गृ꣣ह꣢म् ॥ 01-2:1436 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/01-3_1437_ghRtam_pavasva.md">
<details open><summary><h2>01-3_1437 घृतम् पवस्व ...{Loading}...</h2></summary>

घृ꣣तं꣡ प꣢वस्व꣣ धा꣡र꣢या य꣣ज्ञे꣡षु꣢ देव꣣वी꣡त꣢मः। अ꣣स्म꣡भ्यं꣢ वृ꣣ष्टि꣡मा प꣢꣯व ॥ 01-3:1437 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/01-4_1438_sa_na.md">
<details open><summary><h2>01-4_1438 स न ...{Loading}...</h2></summary>

स꣡ न꣢ ऊ꣣र्जे꣢ व्य꣣क꣣ऽ.व्य꣡यं꣢ प꣣वि꣡त्रं꣢ धाव꣣ धा꣡र꣢या। दे꣣वा꣡सः꣢ शृ꣣ण꣢व꣣न् हि꣡ क꣢म् ॥ 01-4:1438 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/01-5_1439_pavamAno_asiShyadadraxAMsyapajanghanat.md">
<details open><summary><h2>01-5_1439 पवमानो असिष्यदद्रक्षांस्यपजङ्घनत् ...{Loading}...</h2></summary>

प꣡व꣢मानो असिष्यद꣣द्र꣡क्षा꣢ꣳस्यप꣣ज꣡ङ्घ꣢नत्। प्र꣣त्न꣢व꣣द्रो꣢च꣣यन्रु꣡चः꣢ ॥ 01-5:1439 ॥ ॥1 (ची)॥ [धा. 22 । उ 1 । स्व. 4।]
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/02-1_1440_pratyasmai_pipIShate.md">
<details open><summary><h2>02-1_1440 प्रत्यस्मै पिपीषते ...{Loading}...</h2></summary>

प्र꣡त्य꣢स्मै꣣ पि꣡पी꣢षते꣣ वि꣡श्वा꣢नि वि꣣दु꣡षे꣢ भर। अ꣣रङ्गमा꣢य꣣ ज꣢ग्म꣣ये꣡ऽप꣢श्चादध्वने꣣ न꣡रः꣢ ॥ 02-1:1440 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/02-2_1441_emenam_pratyetana.md">
<details open><summary><h2>02-2_1441 एमेनम् प्रत्येतन ...{Loading}...</h2></summary>

ए꣡मे꣢नं प्र꣣त्ये꣡त꣢न꣣ सो꣡मे꣢भिः सोम꣣पा꣡त꣢मम्। अ꣡म꣢त्रेभिर्ऋजी꣣षि꣢ण꣣मि꣡न्द्र꣢ꣳ सु꣣ते꣢भि꣣रि꣡न्दु꣢भिः ॥ 02-2:1441 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/02-3_1442_yadIsutebhirindubhiH_somebhiH.md">
<details open><summary><h2>02-3_1442 यदीसुतेभिरिन्दुभिः सोमेभिः ...{Loading}...</h2></summary>

य꣡दी꣢सु꣣ते꣢भि꣣रि꣡न्दु꣢भिः꣣ सो꣡मे꣢भिः प्रति꣣भू꣡ष꣢थ। वे꣢दा꣣ वि꣡श्व꣢स्य꣣ मे꣡धि꣢रो धृ꣣ष꣢꣫त्तन्त꣣मि꣡देष꣢꣯ते ॥ 02-3:1442 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/02-4_1443_asmAasmA_idandhaso-dhvaryo.md">
<details open><summary><h2>02-4_1443 अस्माअस्मा इदन्धसोऽध्वर्यो ...{Loading}...</h2></summary>

अ꣣स्मा꣡अ꣢स्मा꣣ इ꣢꣫दन्ध꣣सो꣡ऽध्व꣢र्यो꣣ प्र꣡ भ꣢रा सु꣣त꣢म्। कु꣣वि꣡त्स꣢मस्य꣣ जे꣡न्य꣢स्य श꣡र्ध꣢तो꣣ऽभि꣡श꣢स्तेरव꣣स्व꣡र꣢त् ॥ 02-4:1443 ॥ ॥2 (ठ)॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/03-1_1444_babhrave_nu.md">
<details open><summary><h2>03-1_1444 बभ्रवे नु ...{Loading}...</h2></summary>

ब꣣भ्र꣢वे꣣ नु꣡ स्वत꣢꣯वसेऽरु꣣णा꣡य꣢ दिवि꣣स्पृ꣡शे꣢। सो꣡मा꣢य गा꣣थ꣡म꣢र्चत ॥ 03-1:1444 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/03-2_1445_hastachyutebhiradribhiH_sutam.md">
<details open><summary><h2>03-2_1445 हस्तच्युतेभिरद्रिभिः सुतम् ...{Loading}...</h2></summary>

ह꣡स्त꣢च्युतेभि꣣र꣡द्रि꣢भिः सु꣣त꣡ꣳ सोमं꣢꣯ पुनीतन। म꣢धा꣣वा꣡ धा꣢वता꣣ म꣡धु꣢ ॥ 03-2:1445 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/03-3_1446_namasedupa_sIdata.md">
<details open><summary><h2>03-3_1446 नमसेदुप सीदत ...{Loading}...</h2></summary>

न꣢म꣣से꣡दुप꣢꣯ सीदत द꣣ध्ने꣢द꣣भि꣡ श्री꣢णीतन। इ꣢न्दु꣣मि꣡न्द्रे꣢ दधातन ॥ 03-3:1446 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/03-4_1447_amitrahA_vicharShaNiH.md">
<details open><summary><h2>03-4_1447 अमित्रहा विचर्षणिः ...{Loading}...</h2></summary>

अ꣣मित्रहा꣡ विच꣢꣯र्षणिः꣣ प꣡व꣢स्व सोम꣣ शं꣡ गवे꣢꣯। दे꣣वे꣡भ्यो꣢ अनुकाम꣣कृ꣢त् ॥ 03-4:1447 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/03-5_1448_indrAya_soma.md">
<details open><summary><h2>03-5_1448 इन्द्राय सोम ...{Loading}...</h2></summary>

इ꣡न्द्रा꣢य सोम꣣ पा꣡त꣢वे꣣ म꣡दा꣢य꣣ प꣡रि꣢ षिच्यसे। म꣣नश्चि꣡न्मन꣢꣯स꣣स्प꣡तिः꣢ ॥ 03-5:1448 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/03-6_1449_pavamAna_suvIryam.md">
<details open><summary><h2>03-6_1449 पवमान सुवीर्यम् ...{Loading}...</h2></summary>

प꣡व꣢मान सु꣣वी꣡र्य꣢ꣳ र꣣यि꣡ꣳ सो꣢म रिरीहि नः। इ꣢न्द्र꣣वि꣡न्द्रे꣢ण नो यु꣣जा꣢ ॥ 03-6:1449 ॥ ॥3 (यू)॥ [धा. 32 । उ नास्ति । स्व. 6।]
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/04-1_1450_uddhedabhi_shrutAmagham.md">
<details open><summary><h2>04-1_1450 उद्धेदभि श्रुतामघम् ...{Loading}...</h2></summary>

उ꣢꣯द्धेद꣣भि꣢ श्रु꣣ता꣡म꣢घं वृष꣣भं꣡ नर्या꣢꣯पसम्। अ꣡स्ता꣢रमेषि सूर्य ॥ 04-1:1450 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/04-2_1451_nava_yo.md">
<details open><summary><h2>04-2_1451 नव यो ...{Loading}...</h2></summary>

न꣢व꣣ यो꣡ न꣢व꣣तिं꣡ पुरो꣢꣯ बि꣣भे꣡द꣢ बा꣣꣬ह्वो꣢꣯जसा। अ꣡हिं꣢ च वृत्र꣣हा꣡व꣢धीत् ॥ 04-2:1451 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/04-3_1452_sa_na.md">
<details open><summary><h2>04-3_1452 स न ...{Loading}...</h2></summary>

स꣢ न꣣ इ꣡न्द्रः꣢ शि꣣वः꣡ सखाश्वा꣢꣯व꣣द्गो꣢म꣣द्य꣡व꣢मत्। उ꣣रु꣡धा꣢रेव दोहते ॥ 04-3:1452 ॥ ॥4 (ती)॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/05-1_1453_vibhrAD_bRhatpibatu.md">
<details open><summary><h2>05-1_1453 विभ्राड् बृहत्पिबतु ...{Loading}...</h2></summary>

वि꣣भ्रा꣢ड् बृ꣣ह꣡त्पि꣢बतु सो꣣म्यं꣢꣫ मध्वायु꣣र्द꣡ध꣢द्य꣣ज्ञ꣡प꣢ता꣣व꣡वि꣢ह्रुतम्। वा꣡त꣢जूतो꣣ यो꣡ अ꣢भि꣣र꣡क्ष꣢ति꣣ त्म꣡ना꣢ प्र꣣जाः꣡ पि꣢पर्ति बहु꣣धा꣡ वि रा꣢꣯जति ॥ 05-1:1453 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/05-2_1454_vibhrAD_bRhatsubhRtam.md">
<details open><summary><h2>05-2_1454 विभ्राड् बृहत्सुभृतम् ...{Loading}...</h2></summary>

वि꣣भ्रा꣢ड् बृ꣣ह꣡त्सुभृ꣢꣯तं वाज꣣सा꣡त꣢मं꣣ ध꣡र्मं꣢ दि꣣वो꣢ ध꣣रु꣡णे꣢ स꣣त्य꣡मर्पि꣢꣯तम्। अ꣣मित्रहा꣡ वृ꣢त्र꣣हा꣡ द꣢स्यु꣣ह꣡न्त꣢मं꣣ ज्यो꣡ति꣢र्जज्ञे असुर꣣हा꣡ स꣢पत्न꣣हा꣢ ॥ 05-2:1454 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/05-3_1455_idaMshreShTha~n_jyotiShAm.md">
<details open><summary><h2>05-3_1455 इदंश्रेष्ठञ् ज्योतिषाम् ...{Loading}...</h2></summary>

इ꣣द꣢꣫ꣳश्रेष्ठं꣣ ज्यो꣡ति꣢षां꣣ ज्यो꣡ति꣢रुत्त꣣मं꣡ वि꣢श्व꣣जि꣡द्ध꣢न꣣जि꣡दु꣢च्यते बृ꣣ह꣢त्। वि꣣श्वभ्रा꣢ड् भ्रा꣣जो꣢꣫ महि꣣ सू꣡र्यो꣢ दृ꣣श꣢ उ꣣रु꣡ प꣢प्रथे꣣ स꣢ह꣣ ओ꣢जो꣣ अ꣡च्यु꣢तम् ॥ 05-3:1455 ॥ ॥5 (जि)॥ [धा. 27 । उ 3 । स्व. 3।]
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/06-1_1456_indra_kratum.md">
<details open><summary><h2>06-1_1456 इन्द्र क्रतुम् ...{Loading}...</h2></summary>

इ꣡न्द्र꣣ क्र꣡तुं꣢ न꣣ आ꣡ भ꣢र पि꣣ता꣢ पु꣣त्रे꣢भ्यो꣣ य꣡था꣢। शि꣡क्षा꣢ णो अ꣣स्मि꣡न्पु꣢रुहूत꣣ या꣡म꣢नि जी꣣वा꣡ ज्योति꣣रशीमहि ॥ 06-1:1456 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/06-2_1457_mA_no.md">
<details open><summary><h2>06-2_1457 मा नो ...{Loading}...</h2></summary>

मा꣢ नो꣣ अ꣡ज्ञा꣢ता वृ꣣ज꣡ना꣢ दुरा꣣ध्यो꣢ऽमा꣡शि꣢वा꣣सो꣡ऽव꣢ क्रमुः। त्व꣡या꣢ व꣣यं꣢ प्र꣣व꣢तः꣣ श꣡श्व꣢तीर꣣पो꣡ऽति꣢ शूर तरामसि ॥ 06-2:1457 ॥ ॥6 (ल)॥ [धा. 9 । उ नास्ति । स्व. 1।]
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/07-1_1458_adyAdyA_shvaHshva.md">
<details open><summary><h2>07-1_1458 अद्याद्या श्वःश्व ...{Loading}...</h2></summary>

अ꣣द्या꣢द्या꣣ श्वः꣢श्व꣣ इ꣢न्द्र꣣ त्रा꣡स्व꣢ प꣣रे꣡ च꣢ नः। वि꣡श्वा꣢ च नो जरि꣣तृ꣡न्त्स꣢त्पते꣣ अ꣢हा꣣ दि꣢वा꣣ न꣡क्तं꣢ च रक्षिषः ॥ 07-1:1458 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/07-2_1459_prabhangI_shUro.md">
<details open><summary><h2>07-2_1459 प्रभङ्गी शूरो ...{Loading}...</h2></summary>

प्र꣣भङ्गी꣡ शूरो꣢꣯ म꣣घ꣡वा꣢ तु꣣वी꣡म꣢घः꣣ स꣡म्मि꣢श्लो वी꣣कया꣢꣯य꣣ क꣢म्। उ꣣भा꣡ ते꣢ बा꣣हू꣡ वृष꣢꣯णा शतक्रतो꣣ नि꣡ या वज्रं꣢꣯ मिमि꣣क्ष꣡तुः꣢ ॥ 07-2:1459 ॥ ॥7 (वी)॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/08-1_1460_janIyanto_nvagravaH.md">
<details open><summary><h2>08-1_1460 जनीयन्तो न्वग्रवः ...{Loading}...</h2></summary>

ज꣣नीय꣢न्तो꣣ न्व꣡ग्र꣢वः पुत्री꣣य꣡न्तः꣢ सु꣣दा꣡न꣢वः। स꣡र꣢स्वन्तꣳहवामहे ॥ 08-1:1460 ॥ ॥8 (रौ)॥ [धा. 3 । उ नास्ति । स्व. नास्ति ।]
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/09-1_1461_uta_naH.md">
<details open><summary><h2>09-1_1461 उत नः ...{Loading}...</h2></summary>

उ꣣त꣡ नः꣢ प्रि꣣या꣢ प्रि꣣या꣡सु꣢ स꣣प्त꣡स्व꣢सा꣣ सु꣡जु꣢ष्टा। स꣡र꣢स्वती꣣ स्तो꣡म्या꣢ भूत् ॥ 09-1:1461 ॥ ॥9 (हौ)॥ [धा. 1 । उ नास्ति । स्व. नास्ति।]
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/10-1_1462_tatsaviturvareNyam_bhargo.md">
<details open><summary><h2>10-1_1462 तत्सवितुर्वरेण्यम् भर्गो ...{Loading}...</h2></summary>

त꣡त्स꣢वि꣣तु꣡र्वरे꣢꣯ण्यं꣣ भ꣡र्गो꣢ दे꣣व꣡स्य꣢ धीमहि। धि꣢यो꣣ यो꣡ नः꣢ प्रचो꣣द꣡या꣢त् ॥ 10-1:1462 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/10-2_1463_somAnAM_svaraNam.md">
<details open><summary><h2>10-2_1463 सोमानां स्वरणम् ...{Loading}...</h2></summary>

सो꣣मा꣢नां꣣ स्व꣡र꣢णं (कृणुहि ब्रह्मणस्पते। कक्षीवन्तँ य औशिजः )* ॥ 10-2:1463 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/10-3_1464_agna_AyUMShi.md">
<details open><summary><h2>10-3_1464 अग्न आयूंषि ...{Loading}...</h2></summary>

अ꣢ग्न꣣ आ꣡यू꣢ꣳषि पवसे꣣ (आ सुवोर्जं इषं च नः। आरे बाधस्व दुच्छुनाम् )* ॥ 10-3:1464 ॥ ॥10 (य)॥ [धा. 2 । उ नास्ति । स्व. 1।]
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/11-1_1465_tA_naH.md">
<details open><summary><h2>11-1_1465 ता नः ...{Loading}...</h2></summary>

ता꣡ नः꣢ शक्तं꣣ पा꣡र्थि꣢वस्य (महो रायो दिव्यस्य। महि वा क्षत्रं देवेषु )* ॥ 11-1:1465 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/11-2_1466_RtamRtena_sapanteShiram.md">
<details open><summary><h2>11-2_1466 ऋतमृतेन सपन्तेषिरम् ...{Loading}...</h2></summary>

ऋ꣣त꣢मृ꣣ते꣢न꣣ स꣡प꣢न्तेषि꣣रं꣡ दक्ष꣢꣯माशाते। अ꣣द्रु꣡हा꣢ दे꣣वौ꣡ व꣢र्धेते ॥ 11-2:1466 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/11-3_1467_vRShTidyAvA_rItyApeShaspatI.md">
<details open><summary><h2>11-3_1467 वृष्टिद्यावा रीत्यापेषस्पती ...{Loading}...</h2></summary>

वृ꣣ष्टि꣡द्या꣢वा री꣣꣬त्या꣢꣯पे꣣ष꣢꣫स्पती꣣ दा꣡नु꣢मत्याः। बृ꣣ह꣢न्तं꣣ ग꣡र्त꣢माशाते ॥ 11-3:1467 ॥ ॥11 (पा)॥ [धा. 5 । उ 1 । स्व. 2।]
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/12-1_1468_yunjanti_bradhnamaruSham.md">
<details open><summary><h2>12-1_1468 युञ्जन्ति ब्रध्नमरुषम् ...{Loading}...</h2></summary>

यु꣣ञ्ज꣡न्ति꣢ ब्र꣣ध्न꣡म꣢रु꣣षं꣡ चर꣢꣯न्तं꣣ प꣡रि꣢ त꣣स्थु꣡षः꣢। रो꣡च꣢न्ते रोच꣣ना꣢ दि꣣वि꣢ ॥ 12-1:1468 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/12-2_1469_yunjantyasya_kAmyA.md">
<details open><summary><h2>12-2_1469 युञ्जन्त्यस्य काम्या ...{Loading}...</h2></summary>

यु꣣ञ्ज꣡न्त्य꣢स्य꣣ का꣢म्या꣣ ह꣢री꣣ वि꣡पक्षसा꣣ र꣡थे꣢। शो꣡णा꣢ धृ꣣ष्णू꣢ नृ꣣वा꣡ह꣢सा ॥ 12-2:1469 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/12-3_1470_ketu~N_kRNvannaketave.md">
<details open><summary><h2>12-3_1470 केतुङ् कृण्वन्नकेतवे ...{Loading}...</h2></summary>

के꣣तुं꣢ कृ꣣ण्व꣡न्न꣢के꣣त꣢वे꣣ पे꣡शो꣢ मर्या अपे꣣श꣡से꣢। स꣢मु꣣ष꣡द्भि꣢रजायथाः ॥ 12-3:1470 ॥ ॥12 (य)॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/13-1_1471_ayaM_soma.md">
<details open><summary><h2>13-1_1471 अयं सोम ...{Loading}...</h2></summary>

अ꣣य꣡ꣳ सोम꣢꣯ इन्द्र꣣ तु꣡भ्य꣢ꣳसुन्वे꣣ तु꣡भ्यं꣢ पवते꣣ त्व꣡म꣢स्य पाहि। त्व꣢ꣳ ह꣣ यं꣡ च꣢कृ꣣षे꣡ त्वं व꣢꣯वृ꣣ष꣢꣫ इन्दुं꣣ म꣡दा꣢य꣣ यु꣡ज्या꣢य꣣ सो꣡म꣢म् ॥ 13-1:1471 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/13-2_1472_sa_Im.md">
<details open><summary><h2>13-2_1472 स ईम् ...{Loading}...</h2></summary>

स꣢ ई꣣ꣳ र꣢थो꣣ न꣡ भु꣢रि꣣षा꣡ड꣢योजि म꣣हः꣢ पु꣣रू꣡णि꣢ सा꣣त꣢ये꣣ व꣡सू꣢नि। आ꣢दीं꣣ वि꣡श्वा꣢ नहु꣣꣬ष्या꣢꣯णि जा꣣ता꣡ स्व꣢र्षाता꣣ व꣡न꣢ ऊ꣣र्ध्वा꣡ न꣢वन्त ॥ 13-2:1472 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/13-3_1473_shuShmI_shardho.md">
<details open><summary><h2>13-3_1473 शुष्मी शर्धो ...{Loading}...</h2></summary>

शु꣣ष्मी꣢꣫ शर्धो꣣ न꣡ मारु꣢꣯तं पव꣣स्वा꣡न꣢भिशस्ता दि꣣व्या꣢꣫ यथा꣣ वि꣢ट्। आ꣢पो꣣ न꣢ म꣣क्षू꣡ सु꣢म꣣ति꣡र्भ꣢वा नः स꣣ह꣡स्रा꣢प्साः पृतना꣣षा꣢꣫ण्न य꣣ज्ञः꣢ ॥ 13-3:1473 ॥ ॥13 (घी)॥ [धा. 26 । उ 4 । स्व. 4।]
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/14-1_1474_tvamagne_yajnAnAMhotA.md">
<details open><summary><h2>14-1_1474 त्वमग्ने यज्ञानांहोता ...{Loading}...</h2></summary>

त्व꣡म꣢ग्ने य꣣ज्ञा꣢ना꣣ꣳहो꣢ता꣣ वि꣡श्वे꣣षाꣳहि꣣तः꣢। दे꣣वे꣢भि꣣र्मा꣡नु꣢षे꣣ ज꣡ने꣢ ॥ 14-1:1474 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/14-2_1475_sa_no.md">
<details open><summary><h2>14-2_1475 स नो ...{Loading}...</h2></summary>

स꣡ नो꣢ म꣣न्द्रा꣡भि꣢रध्व꣣रे꣢ जि꣣ह्वा꣡भि꣢र्यजा म꣣हः꣢। आ꣢ दे꣣वा꣡न्व꣢क्षि꣣ य꣡क्षि꣢ च ॥ 14-2:1475 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/14-3_1476_vetthA_hi.md">
<details open><summary><h2>14-3_1476 वेत्था हि ...{Loading}...</h2></summary>

वे꣢त्था꣣ हि꣡ वे꣢धो꣣ अ꣡ध्व꣢नः प꣣थ꣡श्च꣢ दे꣣वा꣡ञ्ज꣢सा। अ꣡ग्ने꣢ य꣣ज्ञे꣡षु꣢ सुक्रतो ॥ 14-3:1476 ॥ ॥14 (हौ)॥ [धा. 6 । उ नास्ति । स्व. नास्ति।]
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/15-1_1477_hotA_devo.md">
<details open><summary><h2>15-1_1477 होता देवो ...{Loading}...</h2></summary>

हो꣡ता꣢ दे꣣वो꣡ अम꣢꣯र्त्यः पु꣣र꣡स्ता꣢देति मा꣣य꣡या꣢। वि꣣द꣡था꣢नि प्रचो꣣द꣡य꣢न् ॥ 15-1:1477 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/15-2_1478_vAjI_vAjeShu.md">
<details open><summary><h2>15-2_1478 वाजी वाजेषु ...{Loading}...</h2></summary>

वा꣣जी꣡ वाजे꣢꣯षु धीयतेऽध्व꣣रे꣢षु꣣ प्र꣡ णी꣢यते। वि꣡प्रो꣢ य꣣ज्ञ꣢स्य꣣ सा꣡ध꣢नः ॥ 15-2:1478 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/15-3_1479_dhiyA_chakre.md">
<details open><summary><h2>15-3_1479 धिया चक्रे ...{Loading}...</h2></summary>

धि꣣या꣡ च꣢क्रे꣣ व꣡रे꣢ण्यो भू꣣ता꣢नां꣣ ग꣢र्भ꣣मा꣡ द꣢धे। द꣡क्ष꣢स्य पि꣣त꣢रं꣣ त꣡ना꣢ ॥ 15-3:1479 ॥ ॥15 (रा)॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/16-1_1480_A_sute.md">
<details open><summary><h2>16-1_1480 आ सुते ...{Loading}...</h2></summary>

आ꣢ सु꣣ते꣡ सि꣢ञ्चत꣣ श्रि꣢य꣣ꣳरो꣡द꣢स्योरभि꣣श्रि꣡य꣢म्। र꣣सा꣡ द꣢धीत वृष꣣भ꣢म् ॥ 16-1:1480 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/16-2_1481_te_jAnata.md">
<details open><summary><h2>16-2_1481 ते जानत ...{Loading}...</h2></summary>

ते꣡ जा꣢नत꣣ स्व꣢मो꣣क्यं꣢꣣ऽ. सं꣢ व꣣त्सा꣢सो꣣ न꣢ मा꣣तृ꣡भिः꣢। मि꣣थो꣡ न꣢सन्त जा꣣मि꣡भिः꣢ ॥ 16-2:1481 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/16-3_1482_upa_srakveShu.md">
<details open><summary><h2>16-3_1482 उप स्रक्वेषु ...{Loading}...</h2></summary>

उ꣢प꣣ स्र꣡क्वे꣢षु꣣ ब꣡प्स꣢तः कृण्व꣣ते꣢ ध꣣रु꣡णं꣢ दि꣣वि꣢। इ꣡न्द्रे꣢ अ꣣ग्ना꣢꣫ नमः꣣꣬ स्वः꣢꣯ ॥ 16-3:1482 ॥ ॥16 (च)॥ [धा. 12 । उ 1 । स्व. 1।]
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/17-1_1483_tadidAsa_bhuvaneShu.md">
<details open><summary><h2>17-1_1483 तदिदास भुवनेषु ...{Loading}...</h2></summary>

त꣡दिदा꣢꣯स꣣ भु꣡व꣢नेषु꣣ ज्ये꣢ष्ठं꣣ य꣡तो꣢ ज꣣ज्ञ꣢ उ꣣ग्र꣢स्त्वे꣣ष꣡नृ꣢म्णः। स꣣द्यो꣡ ज꣢ज्ञा꣣नो꣡ नि रि꣢꣯णाति꣣ श꣢त्रू꣣न꣢नु꣣ यं꣢꣫ विश्वे꣣ म꣢द꣣न्त्यू꣡माः꣢ ॥ 17-1:1483 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/17-2_1484_vAvRdhAnaH_shavasA.md">
<details open><summary><h2>17-2_1484 वावृधानः शवसा ...{Loading}...</h2></summary>

वा꣣वृधानः꣡ शव꣢꣯सा꣣ भू꣡र्यो꣢जाः꣣ श꣡त्रु꣢र्दा꣣सा꣡य꣢ भि꣣य꣡सं꣢ दधाति। अ꣡व्य꣢नच्च व्य꣣न꣢च्च꣣ स꣢स्नि꣣ सं꣡ ते꣢ नवन्त꣣ प्र꣡भृ꣢ता꣣ म꣡दे꣢षु ॥ 17-2:1484 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/17-3_1485_tve_kratumapi.md">
<details open><summary><h2>17-3_1485 त्वे क्रतुमपि ...{Loading}...</h2></summary>

त्वे꣢꣫ क्रतु꣣म꣡पि꣢ वृञ्जन्ति꣣ वि꣢श्वे꣣ द्वि꣢उयदे꣣ते꣢꣫ त्रिर्भव꣣न्त्यू꣡माः꣢। स्वा꣣दोः꣡ स्वादी꣢꣯यः स्वा꣣दु꣡ना꣢ सृजा꣣ स꣢म꣣दः꣢꣫ सु मधु꣣ म꣡धु꣢ना꣣भि꣡ यो꣢धीः ॥ 17-3:1485 ॥ ॥17 (णी)॥ [धा. 23 । उ 5 । स्व. 4।]
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/18-1_1486_trikadrukeShu_mahiSho.md">
<details open><summary><h2>18-1_1486 त्रिकद्रुकेषु महिषो ...{Loading}...</h2></summary>

त्रि꣡क꣢द्रुकेषु महि꣣षो꣡ यवा꣢꣯शिरं तुविशु꣣ष्म꣢स्तृ꣣म्प꣡त्सो꣢꣯ममपिब꣣द्वि꣡ष्णु꣢ना सु꣣तं꣡ य꣢थाव꣣श꣢म्। स꣡ ईं꣢ ममाद꣣ म꣢हि꣣ क꣢र्म꣣ क꣡र्त꣢वे म꣣हा꣢मु꣣रु꣡ꣳ सैन꣢꣯ꣳ सश्चद्दे꣣वो꣢ दे꣣व꣢ꣳ स꣣त्य꣡ इन्दुः꣢꣯ स꣣त्य꣡मिन्द्र꣢꣯म् ॥ 18-1:1486 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/18-2_1487_sAka~n_jAtaH.md">
<details open><summary><h2>18-2_1487 साकञ् जातः ...{Loading}...</h2></summary>

सा꣣कं꣢ जा꣣तः꣡ क्रतु꣢꣯ना सा꣣क꣡मोज꣢꣯सा ववक्षिथ सा꣣कं꣢ वृ꣣द्धो꣢ वी꣣कयैः꣢꣯ सास꣣हि꣢उमृधो꣣ वि꣡च꣢र्षणिः। दा꣢ता꣣ रा꣡ध꣢ स्तुव꣣ते꣢꣫ काम्यं꣣ व꣢सु꣣ प्र꣡चे꣢तन꣣ सै꣡न꣢ꣳ सश्चद्दे꣣वो꣢ दे꣣व꣢ꣳ स꣣त्य꣡ इन्दुः꣢꣯ स꣣त्य꣡मिन्द्र꣢꣯म् ॥ 18-2:1487 ॥
</details>
</div>
<div class="js_include" includetitle="true" newlevelforh1="2" unfilled url="/vedAH_sAma/kauthumam/saMhitA/mUlam/4_uttarArchikaH/6/3/18-3_1488_adha_tviShImAMabhyojasA.md">
<details open><summary><h2>18-3_1488 अध त्विषीमांअभ्योजसा ...{Loading}...</h2></summary>

अ꣢ध꣣ त्वि꣡षी꣢माꣳअ꣣भ्यो꣡ज꣢सा꣣ कृ꣡विं꣢ यु꣣धा꣡भ꣢व꣣दा꣡ रोद꣢꣯सी आपृणदस्य म꣣ज्म꣢ना꣣ प्र꣡ वा꣢वृधे। अ꣡ध꣢त्ता꣣न्यं꣢ ज꣣ठ꣢रे꣣ प्रे꣡म꣢रिच्यत꣣ प्र꣡ चे꣢तय꣣ सै꣡न꣢ꣳसश्चद्दे꣣वो꣢ दे꣣व꣢ꣳ स꣣त्य꣡ इन्दुः꣢꣯ स꣣त्य꣡मिन्द्र꣢꣯म् ॥ 18-3:1488 ॥ ॥18 (थि)॥
</details>
</div>
