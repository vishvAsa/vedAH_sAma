+++
title = "छान्दोग्योपनिषत् प्रथमः प्रपाठकः -खण्डः 5-13"

+++
**छान्दोग्योपनिषत्**  

**प्रथमः प्रपाठकः**  

**षष्ठः खण्डः**  

**इयमेवर्क् । अग्निस्साम, तदेतदेतस्यामृच्यध्यूढँ साम ; तस्मादृच्यध्यूढ़ँ**  

**साम गीयते । इयमेव सा; अग्निरमः, तत् साम ॥ १ ॥**  

**प्र.**   प्रकारान्तरेण उद्गीथोपासनं प्रस्तूयते - **इयमेव......साम**   । ऋचि इयम्

इत्युक्तपृथिवीदृष्टिः, साम्नि अग्निदृष्टिश्च कर्तव्या इत्यर्थः । **तदेतत्.......साम । तदेतत्**  

अग्न्याख्यं साम **एतस्यां**   - पृथिवीरूपायाम् ऋचि **अध्यूढम्**   - उपरिस्थितम् इत्यर्थः ।

अत एवाद्यापि ऋगारूढमेव साम गीयते इत्याह - **तस्मात्......गीयते**   इति । एवं

ऋक्सामयोः पृथिव्यग्निदृष्टिं विधाय 'सामनामावयवभूतयोः **सा**  शब्द-**अम**  शब्दयोः

पृथिव्यग्निदृष्टिः कर्तव्या इत्याह - **इयमेव......अम**   इति । उक्तोऽर्थः । **तत्साम । तत्**   - तत

एव परस्परसंसृष्टपृथिव्यग्निरूपसाशब्दामशब्दमेलनेन सामव्यवहारो लोके प्रवर्तते इत्यर्थः ॥

**अन्तरिक्षमेवर्क्, वायुस्साम ; तदेतदेतस्यामृच्यध्यूढँ साम ; तस्मादृच्यध्यूढँ**  

**साम गीयते । अन्तरिक्षमेव सा, वायुरमः, तत् साम ॥ २ ॥**  

****

**द्यौरेवर्क्, आदित्यस्साम ; तदेतदेतस्यामृच्यध्यूढँ साम ; तस्मादृच्यध्यूढँ**  

**साम गीयते, द्यौरेव सा, आदित्योऽमः, तत् साम ॥ ३ ॥**  

****

**नक्षत्राण्येवर्क् चन्द्रमास्साम, तदेतदेतस्यामृच्यध्यूढँ साम; तस्मादृच्यध्यूढँ**  

**साम गीयते, नक्षत्राण्येव सा, चन्द्रमा अमः, तत् साम ॥ ४ ॥**  

**प्र. -अन्तरिक्षमेवर्ग्वायुस्साम**   इत्यादेः पूर्ववदर्थः ॥

**अथ यदेतदादित्यस्य शुक्लं भाः सैवर्क्, अथ यन्नीलं परःकृष्णम् तत् साम;**  

**तदेतदेतस्यामृच्यध्यूढँ साम ; तस्मादृच्यध्यूढँ साम गीयते ; अथ यदेवैतदादित्यस्य**  

**शुक्लं भाः सैव सा ; अथ यन्नीलं परःकृष्णम् तदमः, तत् साम ॥ ५ ॥**  

**प्र. अथ......ऋक् । शुक्लं भाः**   शुक्ला दीप्तिः इत्यर्थः । **शुक्लम्**   इति

लिङ्गव्यत्ययश्छान्दसः । **अथ साम । परः कृष्णम्**   - अतिशयेन कार्ष्ण्यरूपम् ।

परःकृष्णमिति प्रसिद्धं यन्नीलं, तत् साम इत्यर्थः । आदित्ये कार्ष्ण्यस्य समाहितदृष्टिभिः

ईक्ष्यमाणत्वात् तदस्तीति द्रष्टव्यम् । 'अत्र' **पर**  शब्दः सान्तः द्रष्टव्यः । तत् साम । शिष्टं

स्पष्टम् ॥

**\[आदित्यान्तर्गतपुरुषदृष्ट्या उपासनम्\]**  

****

**अथ य एषोऽन्तरादित्ये हिरण्मयः पुरुषो दृश्यते हिरण्यश्मश्रुः हिरण्यकेशः**  

**आप्रणखात् सर्व एव सुवर्णः ॥ ६ ॥**  

****

**प्र.**   एवमृचि पृथिव्यन्तरिक्षधुनक्षत्रादित्यगतशुक्लभारूपत्वदृष्टिम्, साम्नि

अग्निवाय्वादित्यचन्द्रादित्यगतनीलभारूपत्वदृष्टिञ्च विधायाह **अथ दृश्यते**   ।

**अन्तरादित्ये**   - आदित्यमण्डलस्यान्तः **हिरण्मयः**   - रमणीयः **यः**   योगिभिः दृश्यते

इत्यर्थः । 'दृश्यते त्वग्र्यया बुद्ध्या सूक्ष्मया सूक्ष्मदर्शिभिः' (क.उ.१-३-१२) इति श्रुत्यैकार्थ्यात् ।

'हिरण्मय' इति रूपसामान्यात्, 'चन्द्रमुखवत्' इति वाक्यकारः । ततश्च हिरण्मयशब्दस्य

न मुख्याथों ग्राह्य इति वाक्यकाराभिप्रायः । ततश्च हिरण्मयत्वम् उज्ज्वलत्वम् इत्यर्थः । ततश्च

नीलतोयदाभस्यापि हिरण्मयत्वे नानुपपत्तिः । यद्वा 'कञ्चिन्न तत् हेमसमानवर्णं तस्याननम्'

(रा. सुं.३६-२८) इति श्रीरामायणप्रयोगात्, ‘पश्यते रुक्मवर्णम्' (मुं.उ.३-१-३) इति

श्रुतेश्च नीलतोयदाभस्यापि रुक्मवर्णत्वं सम्भवति । तत्र हेतुश्च सम्प्रदायगम्यः । एतत्सर्व

'वेदार्थसङ्ग्रहश्रुतप्रकाशिकायां' स्पष्टं, तत एव अवगन्तव्यम् ॥

अत्र केचित् - 'कप्यासं पुण्डरीकम्' इति वाक्ये कप्यासशब्देन आदित्यमण्डलम्

उच्यते । पुण्डरीकम् इत्यनेन हृदयपुण्डरीकम् उच्यते । अतश्च यथा सूर्यमण्डल

हदयपुण्डरीकञ्च उपासनस्थानम् ; एवम् उपासकस्य अक्षिणी अपि परमात्मनः उपासनस्थानम्

इति परोक्त-व्याख्यानदूषणावसरे व्यासार्यः, आदित्यमण्डलरूपस्थानावरुद्धे अक्ष्णोः

स्थानतया विधानं न सम्भवति' इत्युक्तेः आदित्यमण्डलस्थानम् उत्पत्तिशिष्टम् इति

प्रतीयते । ततश्च ‘य एषोऽन्तरादित्य' इति वाक्यम् उपासनोत्पत्तिपरम् । ततश्च पुरुषो

दृश्यते इत्यत्र द्रष्टव्यः इत्यर्थ इति व्यासार्याभिप्रायः । न च आदित्यमण्डलस्य उत्पत्तिशिष्टत्वे

उत्पत्तिशिष्टस्थानावरुद्धे भाष्यकृदभिमतपुण्डरीकदलामलायताक्षत्वादेः कथं विधानमिति

वाच्यम् । पुण्डरीकाक्षत्वादे : उत्पत्तिशिष्टादित्यमण्डलस्थानाविरुद्धत्वात्

उत्पत्तिशिष्टाविरुद्धगुणानां विधानसम्भवात् । नन्वेवं, 'सर्वत्र प्रसिद्धोपदेशात्' (ब्र.सू.१-२-१)

इत्यत्र, 'सर्वं खल्विदं ब्रह्म तज्जलानिति शान्त उपासीत' (छां.उ.३-१४-१)

इत्युत्पत्तिशिष्टसार्वात्म्यावरुद्धे, मनोमयत्वादीनां विधानं न सम्भवति' इत्याक्षिप्य 'सर्वं

खलु' इति वाक्यस्य उपासीत इत्यनेन एकवाक्यत्वाभावेन सार्वात्म्यस्य नोत्पत्तिशिष्टत्वम्'

इति व्यासायैः समर्थनम् अयुक्तं स्यात् । 'मनोमयत्वादीनाम् उत्पत्तिशिष्टसार्वात्म्यविरोधात्'

इत्येव परिहारसम्भवेन वाक्यभेदमाश्रित्य सार्वात्म्यस्य उत्पत्तिशिष्टत्वाभावसमर्थनं मुधा

इति चेत् - उपायान्तरस्योपायान्तरादूषकत्वात् - इति वदन्ति ।

अन्ये तु - 'आदित्यमण्डलस्थानावरुद्धे' इति नोत्पत्तिशिष्टस्थानावरुद्धत्वम्

अभिप्रेतम् । अपितु युगपत् अनुपसंहरणीयादित्यमण्डलरूपाक्षिरूपस्थानद्वयविधाने

अष्टदोषदुष्टविकल्पप्रसङ्गात् इत्येव तात्पर्यम् इत्याहुः ।

'यदा पश्यः पश्यते रुक्मवर्णम् ' (मुं.उ. ३-१-३) इति प्रकरणे 'मनसा तु

विशुद्धेन' इति रुक्मवर्णविग्रहविशिष्टस्य विशुद्धमनोग्राह्यतोक्तेः, आरोपिताकारस्य

विशुद्धमनोग्राह्यत्वाभावात् अनारोपितत्वं सिद्धम् । 'ईक्षति कर्मव्यपदेशात्सः' (ब्र.सू.१-३-१३)

इत्यत्र ईक्षणस्य परमात्मविषयत्वं वक्तव्यम् इति परैरपि अङ्गीकृतत्वाञ्च । 'आदित्यवर्णं

तमसः परस्तात्'(श्वे.उ.३-८) इति तमःपारवर्तिनः आदित्यवर्णविग्रहविशिष्टत्वाभिधानेन

कल्पितत्वाप्रसक्तेः । न हि कल्पितस्य तमःपारवर्तित्वं सम्भवति । **हिरण्यश्मश्रुः**  

इत्यादि - रमणीयश्मश्रुकेशः रमणीयसर्वावयवः इत्यर्थः ॥

**तस्य यथा कप्यासं पुण्डरीकामेवमक्षिणी ; तस्योदिति नाम ; स एष**  

**सर्वेभ्यः पाप्मभ्य उदितः; उदेति ह वै सर्वेभ्यः पाप्मभ्यः, य एवं वेद ॥ ७ ॥**  

**प्र.**   - **तस्य......अक्षिणी**   । कं पिबतीति **कपिः**   आदित्यः । तेन अस्यते

क्षिप्यते विकास्यते इति **कप्यासम्**   । तथा आह 'वाक्यकारः-आदित्यक्षिप्तं वा श्रीमत्त्वात्'

इति । यद्वा कँ पिबतीति कपिः - नालम्; तस्मिन् आस्ते इति कप्यासम् । अपचितादपि

पङ्कजात् नालस्थस्य पुण्डरीकस्य शोभातिशयशालित्वात् तादृशम् इह विवक्षितम् ।

यद्वा **कं-**   जलम् । 'आस - उपवेशने' (धा.पा. १०२१) इति धातुः अपिपूर्वकः। 'वष्टि

भागुरिरल्लोपमवाप्योरुपसर्गयोः' इति वचनात् अकारलोपः । के जलेऽपि आस्ते इति

**कप्यासं**   - सलिलस्थम् इत्यर्थः । एवम् अस्यार्थत्रयस्य उपपन्नतया वाक्यकारेण

सिद्धान्तितत्वम् अभिप्रेत्य भगवता भाष्यकारेण वेदार्थसङ्ग्रहे - 'गम्भीराम्भस्समुद्भूतसुमृष्ट-

नालरविकरविकसितपुण्डरीकदलामलायतेक्षणः' इति अभिहितम् । मर्कटजघनसदृश-

पुण्डरीकसादृश्यादि अर्थान्तरं तु अश्लीलत्वादिदोषदुष्टतया वाक्यकृदनादृतत्वात्

भाष्यकारेणापि अनादृतम् ॥

यद्यपि अमरकोशे 'पुण्डरीकं सिताम्भोजम्'(अ.को. १-१०-४१) इत्यनुशिष्टम् ,

तथापि शबरस्वामिना नवमाध्याये, 'मौद्गं चरुं निर्वपेच्छ्रियै श्रीकामः' इति विहितायामिष्टौ,

'पौण्डरीकाणि बर्हीषि भवन्ति' इति स्तरणार्थत्वेन विहितेषु पुण्डरीकेषु अतिदेशप्राप्तस्य,

'दर्भस्तृणीतहरितैः' इति मन्त्रस्य दर्भपदस्थाने पुण्डरीकपदं हरितपदस्थाने रक्तपदम् ऊहितव्यम्

छान्दोग्योपोषण

इत्युक्तत्वात् रक्ताम्भोजमेव पुण्डरीकम् इति द्रष्टव्यम् ।

**तस्योदिति नाम**   । स्पष्टोऽर्थः । तस्य उन्नामकत्ये हेतुमाह - **स एष सर्वेभ्यः**  

**पाप्मभ्यः उदितः**   । सर्वपापोद्गतत्वात् 'उन्नामक' इत्यर्थः । नीडात् शकुन्तस्य उद्गमनवत्

पापपञ्जरात् उद्गमनरूपमुख्यार्थस्य कुत्राप्यभावात् उद्गमनेन तत्सम्बन्धराहित्यं लक्ष्यते ।

'नैनं सेतुमहोरात्रे तरतः, न जरा न मृत्युः न शोको न सुकृतं न दुष्कृतम्'(छा,उ.८-४-१)

इति परमात्मनः 'सुकृत सम्बन्धाभावो हि प्रतिपाद्यते । तरतेः प्राप्तिवाचित्वात् ।

पापशब्दच पुण्यपापरूपोभयविधकर्मपरः । परमात्मप्रकरणेषु, 'नैनं सेतुमहोरात्रे तरतो

न जरा न मृत्युः न शोकः न सुकृतं न दुष्कृतं सर्वे पाप्मानोऽतो निवर्तन्ते'(छा.उ.८-४-१)

इति सुकृतेऽपि पापशब्दप्रयोगात् ॥ 'पाप्मानः कालजरामृत्युशोकादयः संख्यातत्वात्'

इति वाक्यकारवचनात् , अलौकिकत्वे सति अनिष्टफलसाधनत्वरूपप्रवृत्तिनिमित्तियोगात्

पुण्यस्यापि पापशब्दाभिधेयत्वोपपत्तेः । मुमुक्ष्वपेक्षया स्वर्गादीनामपि अनिष्टत्वात् ।

'एते वै निरयास्तात ! स्थानस्य परमात्मनः।' (महा.भा.शा.१९६-६)

**'क्व**   नाकपृष्ठगमनं पुनरावृत्तिलक्षणम् ।

**क्व**   जपो वासुदेवेति मुक्तिबीजमनुत्तमम्'॥ (वि.पु.२-६-४४)

इति स्मरणात् । सर्वपापोदितत्वं नाम कर्मवश्यतागन्धराहित्यम् इति फलितोऽर्थः ।

कृतानामपि कर्मणां फलजननशक्तिप्रतिभटत्वलक्षणः कश्चिदेश्वरस्वभावविशेषः

अपहतपाप्मत्वाख्यः सर्वपापोदितशब्दार्थः इति द्रष्टव्यम् । एवं नाम शिष्टज्ञानस्य फलमाह

**उदेति......वेद**   इति । स्पष्टोऽर्थः ॥

**तस्य ऋक् च साम च गेष्णौ तस्मादुद्गीथः तस्मात्त्वेवोद्गाता एतस्य हि**  

**गाता । स एष ये चामुष्मात् पराञ्चो लोकाः तेषां च ईष्टे देवकामानां च**  

**इत्यधिदैवतम् ॥ ८ ॥**  

**प्र. - तस्यर्क् च साम च गेष्णौ**   । पृथिव्य**ग्न्या**  दिदृष्टिविशिष्टतया प्राक् प्रस्तुते

ऋक्सामे एतस्य **गेष्णौ**   - गानरूपे । यद्यपि ऋचो गानाश्रयत्वेऽपि न गानरूपत्वम् -

तथापि अभेदोपचारेण गेष्णत्वोक्तिः द्रष्टव्या । अव्युत्पन्नो गेष्णशब्दः । व्यत्ययेन पुंस्त्वम् ।

अनीन्द्रादिप्रतिपादकऋक्सामगेयत्वोक्त्या सर्वात्मकत्वम् उक्तं भवति । **तस्मादुद्गीथः....गाता**   ।

यस्मादुन्नामकत्वं परमात्मनः, अत एव तद्गानरूपत्वात् द्वितीयभक्तेः उद्गीथसंज्ञत्वम्,

तद्गातुरुद्गातृसंज्ञावत्वं च इत्यर्थः । यद्वा परमात्मनः उन्नामकत्वात् ऋक्सामगेष्णत्वाञ्च

उद्गष्णस्य परमात्मनः उद्गीथत्वम् उपपद्यते । ततः उद्गीथे परमात्मदृष्टिः युक्ता इत्यर्थः ।

**स......कामानाञ्च । स एषः**   हिरण्मयः पुरुषः आदित्यमण्डलोर्ध्ववर्ति

लोकानां देवभोग्यभोगोपकरणभोगस्थानानाञ्च नियन्ता इत्यर्थः । **इत्यधिदैवतम्**   ।

उपासनम् उपदिष्टम् इति शेषः ॥

**॥ इति षष्ठखण्डभाष्यम् ॥**  

****

**सप्तमः खण्डः**  

****

**\[अध्यात्मस्वरूपम्\]**  

****

**अथाध्यात्मम् - वागेवर्क्, प्राणस्साम ; तदेतदेतस्यामृच्यध्यूढँ साम ;**  

**तस्मादृच्यध्यूढँ साम गीयते ; वागेव सा, प्राणोऽमः, तत् साम ॥ १ ॥**  

****

**चक्षुरेवर्क्, आत्मा साम, तदेतदेतस्यामृच्यध्यूढँ साम ; तस्मादृच्यध्यूढँ**  

**साम गीयते ; चक्षुरेव सा, आत्माऽमः, तत् साम ॥ २ ॥**  

****

**श्रोत्रमेवर्क्, मनस्साम ; तदेतदेतस्यामृच्यध्यूढँ साम ; तस्मादृच्यध्यूढँ**  

**साम गीयते ; श्रोत्रमेव सा ; मनोऽमः तत् साम ॥ ३ ॥**  

****

**अथ यदेतदक्ष्णः शुक्लं भाः सैवर्क्, अथ यन्नीलं परः कृष्णम् तत् साम,**  

**तदेतदेतस्यामृच्यध्यूढँ साम ; तस्मादृच्यध्यूढँ साम गीयते ; अथ यदेवैतदक्ष्णः**  

**शुक्लं भाः सैव सा, अथ यन्नीलं परः कृष्णम् तदमः ; तत् साम ॥ ४ ॥**  

****

**प्र. अथाध्यात्मम् ।**   उपदिश्यते इति शेषः ।

****

**वागेवर्क्......तत् साम ।**   सर्वं पूर्ववत् ॥ (१-४ )

**\[उद्गीथे अक्षिपुरुषदृष्ट्युपयुक्तनयनपूर्वकतदृष्टिविधानम्\]**  

****

**अथ य एषोऽन्तरक्षिणि पुरुषो दृश्यते, सैवर्क् ; तत् साम, तदुक्थम् ।**  

**तद्यजुः तद्ब्रह्म । तस्यैतस्य तदेव रूपम् , यदमुष्य रूपम् यावमुष्य गेष्णौ तौ**  

**गेष्णौ, यन्नाम तन्नाम ॥ ५ ॥**  

****

**प्र.**   - एवमृचि वाक्चक्षुःश्रोत्राक्षिगतशुक्लभारूपत्वदृष्टिम्, साग्निप्राणच्छायात्ममनः

अक्षिगतपरः कृष्णरूपत्वदृष्टिञ्च विधायाह - **अथ.....ब्रह्म**   । चक्षुषि यः पुरुषो योगिभिः

दृश्यते ; स एव ऋग्यजुस्सामात्मा, उक्थादिशस्त्रात्मा ब्रह्म च इत्यर्थः । अत्रोक्थस्य

त्रय्यपेक्षया पृथक्परिगणनं गोबलीवर्दन्यायेन द्रष्टव्यम् । **तस्य....नामः । तस्यैतस्य**  

अक्ष्यन्तर्वर्तिनः परमपुरुषस्य, आदित्यान्तर्वतिनो यत् हिरण्मयत्वादिरूपम् उदिति नाम,

ऋक्सामरूपगेष्णौ च, तानि सर्वाणि भवन्ति इत्यर्थः ॥

**स एष ये चैतस्मादर्वाञ्चो लोकाः तेषां च ईष्टे मनुष्यकामानां चेति तद्य**  

**इमे वीणायां गायन्ति एतं ते गायन्ति तस्मात्ते धनसनयः ॥ ६ ॥**  

**प्र. - स.....कामानां चेति । एतस्मात्**   - अक्षिस्थानात् अधोवर्तिनां लोकानां

मनुष्यभोग्यादीनां च एषः नियन्ता इत्यर्थः ।

**तत्......गायन्ति**   । यस्मात् अयम् ईश्वरः, तस्माद्धेतोः वीणागायकाः

सर्वेऽपि इममेव गायन्ति इत्यर्थः । तस्य सर्वात्मकत्वेन देवमनुष्यादिकर्मकगानस्यापि

परमात्मविषयत्वात् इति भावः । **तस्मात्ते धनसनयः**   । सनिः - लाभः धनानां सनिः

येषां ते **धनसनयः**   ईश्वरगायकत्वादेव वीणागायकानां धनलाभवत्त्वम् । न हि

अनीश्वरगातृत्वे धनप्रसक्तिः अस्तीति भावः ॥

****

**\[आदित्याक्षिपुरुषोपासनस्य फलम् \]**  

****

**अथ य एतदेवं विद्वान् सामगायत्युभौ स गायति । सोऽमुनैव स एष ये**  

**चामुष्मात्पराञ्चो लोकास्ताँश्चाप्नोति देवकामाँश्च ॥ ७ ॥**  

****

**प्र. -अथ......गायति**   । अध्यात्माधिदैवतभिन्न विद्यायुक्तस्सन् उद्गिथं यो

गायति, स चाक्षुषम् आदित्यस्थं च गायति इत्यर्थः । उनीथस्य चाक्षुषेण परमात्मना,

आदित्यान्तर्वतिना च परमात्मना, ऐक्याध्यासविशिष्टतया तादृशोद्रीयगायकस्यैव परमात्मगायकत्वात्

इति भावः । तस्यैवं विदः फलम् उच्यते । **सोऽमुनैव कामांश्च । सः**   - विद्वान् अमु**नै**  व

आदित्यान्तर्वर्तिना उपासितेन **स एषः**   - तदुपासनाविशिष्टः एतस्मात् ऊर्ध्वलोकान् **देवकामांश्च**  

**आप्नोति**   इत्यर्थः ॥

****

**अथानेनैव ये चैतस्मादर्वाञ्चो लोकास्ताँश्चाप्नोति मनुष्यकामाँश्च तस्मादु**  

**हैवंविदुद्गाता ब्रूयात् ॥ ८ ॥**  

****

**प्र. - अथानेनैव......कामांश्च । अनेन**   - अक्ष्यन्तर्वतिना उपासितेन मनुष्यलोकात्

अधस्तनलोकान् मनुष्यकामांश्च आप्नोति इत्यर्थः । चक्षुरादित्यस्थानवर्तिपरमात्मोपासनया

सर्वलोकावाप्तिः भवतीत्यर्थः, **तस्मादु ब्रूयात् । एवंवित्**   - एतादृशविद्यायुक्तः उद्गाता

यजमानं प्रति ब्रूयात् ॥

**कं ते काममागायानीति । एष ह्येव कामागानस्येष्टे, य एतदेवं विद्वान्**  

**साम गायति, साम गायति ॥ ९ ॥**  

****

**॥ इति सप्तमः खण्डः ॥**  

**प्र.**   किमिति इत्यत्राह - **कं ते काममागायानि**   इति । हे यजमान ! **ते कं**   -

देवकामं मनुष्यकामं वा **आगायानि**   - गानेन सम्पादयानि इति प्रब्रूयात् इत्यर्थः । ननु

एतादृशो**क्तौ**   उद्गातुः कथं सामर्थ्यम् इत्यत्राह - **एष....गायति**   । एवं विदुषः सामगस्य

कामसम्पादकगानसामर्थ्यम् अस्तीत्यर्थः । द्विरुक्तिः विद्यासमाप्त्यर्था ॥

एतत्खण्डान्तर्गतवाक्यविषयकम् अधिकरणम् 'उपन्यस्यते

समन्वयाध्याये प्रथमपादे - अन्तरादित्ये अन्तरक्षिणि च वर्तमानत्वेन श्रुतः पुरुषो

जीव एव । 'हिरण्यश्मश्रुः हिरण्यकेशः आप्रणखात् सर्व एव सुवर्णः' इति शरीरसम्बन्धश्रवणात्।

शरीरत्वस्यैव कर्मजन्यतावच्छेदकत्वेन कर्माजन्यशरीरासम्भवात् प्रक्रमश्रुतेन शरीरित्वलिङ्गेन

जीवत्वे निश्चिते औपसंहारिकं सर्वपापोदितत्वम् आपेक्षिकं नेतव्यम् इति पूर्वपक्षे प्राप्ते -

उच्यते - ‘अन्तस्तद्धर्मोपदेशात्' (ब्र.सू. १-१-२१) । आदित्याक्ष्यन्तर्वर्ति पुरुषः

परमात्मैव, परमात्मधर्मोपदेशात् । कर्मवश्यतागन्धराहित्यलक्षणं नित्याविर्भूतं सर्वपापोदितत्वं

न परमात्मनो अन्यत्र सम्भवति । तञ्च चरमश्रुतमपि 'उदेति ह वै सर्वेभ्यः पाप्मभ्यो य

एवं वेद' इति फलरूपतात्पर्यलिङ्गात् प्रबलम् । तथा ऋक्सामगेयत्वाक्षिप्तं, 'सैवर्क् तत्साम'

इति वाक्यश्रुतञ्च सार्वात्म्यं परमात्मधर्मः । तथा अक्ष्यादित्यवर्त्येकपुरुषगतोर्ध्वाधोवर्तिलोक-

कामेश्वरत्वरूपं निरंकुशं सर्वकामेश्वरत्वमपि, "सोऽमुनैव स एष ये चामुष्मात् पराञ्चो

लोकाः तांश्चाप्नोति देवकामांश्च, अथानेनैव ये चैतस्मात् अर्वाञ्चो लोकाः ताँश्चाप्नोति

मनुष्यकामांश्च" इति वाक्यशेषप्रतिपन्नफलरूपतात्पर्यलिङ्गानुगृहीतत्वात् प्रबलम् । अतः प्रबलैः

परमात्मलिङ्गैः परमात्मत्वे निर्णीते, 'अजायमानो बहुधा विजायते' (तै.आर. ३-१३-३),

'अजोऽपि सन्नव्ययात्मा भूतानाम् ईश्वरोपि सन् ।

प्रकृति स्वामधिष्ठाय सम्भवाम्यात्ममायया ॥

परित्राणाय साधूनां विनाशाय च दुष्कृताम् ।

धर्मसंस्थापनार्थाय सम्भवामि युगे युगे ॥" (भ.गी.४-६,८)

'इच्छागृहीताभिमतोरुदेहः' (वि.पु. ६-५-८४) इति श्रुतिस्मृत्यनुसारेण अजहत्स्वस्वभावस्यैव

परमात्मनो मायाशब्दितसंकल्पमात्रेण उपासकपरित्राणाय अप्राकृतदिव्यविग्रहपरिग्रहोपपत्तेः ।

एतेन नित्यसर्वज्ञस्य सर्वशक्तेः ज्ञानार्थं प्रवृत्त्यर्थं वा करणानपेक्षणात्

आत्मानन्दतृप्तस्य विग्रहे स्पृहासम्भवाञ्च विग्रहो न सम्भवतीति शङ्का प्रत्युक्ता ।

करणानपेक्षज्ञानक्रियस्यापि परमात्मनः उपासकानुग्रहार्थं भोगार्थञ्च विग्रहस्वीकारोपपत्तेः ।

प्रभूतानन्दानामपि आनन्दान्तरापेक्षादर्शनेन निरतिशयानन्दस्वरूपस्यापि ब्रह्मणः प्रीतिविशेषापेक्षायाः

सम्भवात् । न च विग्रहस्य भोग्यत्वे स्वरूपभोग्यत्ववैकल्यं शंक्यम् - स्वसम्बन्धिभोग्यत्वस्य

स्वभोग्यत्वातिशयावहत्वेन 'तद्वैकल्यावहत्वा भावात् । तत्र च,

'समस्ताः शक्तयश्चैता नृप यत्र प्रतिष्ठिताः ।

तद्विश्वरूपवैरूप्यं रूपमन्यद्धरेर्महत् ॥ (वि.पु.६-७-७०)

समस्तशक्तिरूपाणि तत्करोति जनेश्वर ! ।

देवतिर्यङ्मनुष्याख्या चेष्टावन्ति स्वलीलया॥" (वि.पु.६-७-७१)

'नित्याऽलिङ्गास्वभावसंसिद्धिरिन्द्रियाकाराङ्गप्रत्यङ्गव्यञ्जनवती' 'उज्जहारात्मनः केशौ'

सितकृष्णौ' (वि.पु.५-१-६०) 'अंशाशेनावतीर्योर्व्याम्'(वि.पु.५-१-३) इत्यादिप्रमाणात्

नित्यस्य विग्रहस्य अशिथिलसंस्थानस्यैव अप्राकृतानन्तावतारहेतुत्वम् उपपद्यते ।

चतुर्मुखदेहस्य संस्थानाशैथिल्येऽपि अनेकदेहोत्पादकत्वदर्शनात् । ततश्च उपासकानुग्रहार्थं

स्वेच्छासृष्टाप्राकृतशरीरसम्बन्धस्य प्रमाणसिद्धस्य परमात्मनि सत्वात् 'हिरण्मय-

विग्रहसम्बन्धानुपपत्तिः' परमात्मनः । अतः अक्ष्यादित्यान्तर्वर्ती परमात्मा ॥

ननु आदित्यपुरुषात् अन्यः परमात्मैव नास्ति इत्यत्राह 'भेदव्यपदेशाञ्चान्यः'

(ब्र.सू.१-१-२२) ‘य आदित्ये तिष्ठन् आदित्यादन्तरो यमादित्यो न वेद' (बृ.उ.५-७-९)

इति आदित्यपुरुषावेद्यस्य तन्नियन्तुः परमात्मनो अन्यस्य प्रमाणसिद्धत्वात् तद्व्यतिरिक्तो

नास्तीति न शंक्यम् । न च नित्यमुक्तव्यतिरिक्तः परमात्मा नास्ति इत्यपि शक्यं वक्तुम् । य

आत्मनि तिष्ठन्निति पर्याये परिशुद्धमुक्तात्मभ्योऽपि भेदप्रतिपादनात् । अतः अन्तरादित्ये

अन्तरक्षिणि च विद्यमानः परमात्मेति स्थितम् । प्रकृतमनुसरामः ॥

**॥ इति सप्तमखण्डभाष्यम् ॥**  

**अष्टमः खण्डः**  

****

**\[उद्गीथाक्षरस्य परोवरीयस्त्वोपासनम्\]**  

****

**त्रयो होद्गीथे कुशला बभूवुः शिलकः शालावत्यः, चैकितायनो दालभ्यः,**  

**प्रवाहणो जैबलिरिति, ते होचुः - उद्गीथे वै कुशलाः स्मः, हन्तोद्गीथे कथां**  

**वदाम इति ॥ १ ॥**  

****

**प्र.**   - प्रकारान्तरेण उपासनं विधातुम् आख्यायिकामाह - **त्रयो...... जैबलिरिति**  

शालावत्सुतः शिलकनामा, दल्भगोत्रः चिकितायनसुतः, जीबलसुतः प्रवाहणनामा त्रयो

एते' उद्गीथविज्ञाने निपुणा बभूवुः इत्यर्थः । शालावत्यः शालावच्छब्दात् अपत्यार्थे

अणि तदन्तात् स्वार्थे 'अभिजिद्विदभृच्छालावत्' (पा.सू.५-३-११८) इत्यादिना यञ्

प्रत्ययः । **दाल्भ्य**  : दलभ्यशब्दात् गोत्रापत्ये गर्गादित्वात् यञ् । चिकितायनशब्दात्

अपत्यार्थे ऋषित्वात् अणि **चैकितायन**  : । **जीबलशब्दात्**   'अत इञि' **जैबलिः । ते...**  

**वदामः**   इति वयम् उद्गीथविज्ञाने कुशलाः भवामः । अतो विद्यावेशद्याय वादकथां

परस्परं प्रवर्तयामः इत्यूचुः इत्यर्थः ॥

**तथेति ह समुपविविशुः । स ह प्रवाहणो जैबलिरुवाच भगवन्तावग्रे**  

**वदताम् । ब्राह्मणयोर्वदतोर्वाचँ श्रोष्यामीति ॥ २ ॥**  

****

**प्र. -तथेति ह समुपविविशुः**   । 'तथा कुर्मः इत्यन्योन्यम् उक्त्वा' एकत्र

उपविष्टवन्तः इत्यर्थः ॥

**स.... उवाच**   । प्रवाहणः क्षत्रियः तो ब्राह्मणौ प्रागल्भ्यात् उवाच इत्यर्थः । उक्तिमेवाह -

**भगवन्तो....श्रोष्यामि**   इति । **भगवन्तौ**   - पूजावन्तो ब्राह्मणौ **अग्रेवदतां**   - वादकथाः

कुरुताम् । तत्प्रकारं श्रोष्यामीति ।

**स ह शिलकश्शालावत्यश्चैकितायनं दालभ्यमुवाच - हन्त त्वा पृच्छानीति ।**  

**पृच्छेति होवाच ॥ ३ ॥**  

**प्र. स..... पृच्छानीति**   । स्पष्टोऽर्थः । तत्र दालभ्यस्य प्रत्युक्तिमाह - **पृच्छेति**  

**होवाच**   इति । स्पष्टम् ॥

**का साम्नो गतिरिति । स्वर इति होवाच । स्वरस्य का गतिरिति प्राण**  

**इति होवाच । प्राणस्य का गतिरिति । अन्नमिति होवाच । अन्नस्य का गतिरिति ।**  

**आप इति होवाच ॥ ४ ॥**  

**प्र.**   - शिलकः पृच्छति । **का साम्नो गतिरिति । गतिः**   - अयनं प्राप्यम् इत्यर्थः ।

सः दाल्भ्यः स्वर इति ह **उवाच**   - प्रत्युवाच । स्वरात्मकत्वात् साम्नः इति भावः ।

शिलकः पृच्छति । **स्वरस्य का गतिरिति**   । दालभ्यः उत्तरमाह । **प्राण इति होवाच**   ।

प्राणनिर्वय॑त्वात् स्वरस्य इति भावः । एवम् उत्तरत्रापि औचित्यम् अनुसन्धेयम् ॥

**अपां का गतिरिति । असौ लोक इति होवाच । अमुष्य लोकस्य का**  

**गतिरिति । न स्वर्गं लोकमतिनयेदिति होवाच - स्वर्गं वयं लोकँ**  

**सामाभिसँस्थापयामः ; स्वर्गसँस्तावँ हि सामेति ॥ ५ ॥**  

**प्र.**  -अपां का गतिः इति पृष्टो दाल्भ्यः, **असौ लोकः इति होवाच**   ।

द्युलोकादेव वृष्टिप्रभवात् इति भावः । अमुष्य लोकस्य का गतिरिति पृष्टो दालभ्यः आह ।

**न.......होवाच**   । स्वर्गलोकमतीत्य परमाश्रयान्तरं साम न नयेत् । स्वर्गलोकव्यतिरिक्तम्

आश्रयान्तरं साम न प्रापयेत् इत्यर्थः । न वदेत् इति यावत् । **स्वर्गं......सामेति**   ।

अतो वयमपि **साम अभि**   - साम प्रति आश्रयत्वेन स्वर्गं लोकं सम्यक् स्थापयामः । हि-

यस्मात् **साम स्वर्गसंस्तावम्**   - स्वर्गो वै लोकः सामवेदः इति श्रुत्या स्वर्गत्वेन साम्नः स्तूयमानत्वात्

इत्यर्थः ॥

**तँ ह शिलकश्शालावत्यश्चैकितायनं दालभ्यमुवाच - अप्रतिष्ठितं वै किल ते**  

**दालभ्य ! साम ; यस्त्वेतर्हि ब्रूयात्, मूर्धा ते विपतिष्यतीति, मूर्धा ते विपतेदिति ॥ ६ ॥**  

**प्र.-तँ ह विपतेदिति**   । हे दाल्भ्य ! अप्रतिष्ठितं स्वर्गलोकं सामगतिपरम्परा-

विश्रान्तिभूमिं वदतः तव मते साम अप्रतिष्ठितमेव स्यात् । एतस्मिन् समये यः कश्चित्

आगत्य वादकथायाम् अयुक्तमर्थ प्रतिजानानस्य ते मूर्धा विपतिष्यति इति यदि ब्रूयात् - तदा

विपतेदेव ते मूर्धा । न संशयः । मया तु सौहार्दात् तथा नोक्तम् । अतो जीवसि इति

शिलक उक्तवान् इत्यर्थः ॥

**हन्ताहमेतद् भगवत्तो वेदानीति । विद्धीति होवाच । अमुष्य लोकस्य का**  

**गतिरिति । अयं लोक इति होवाच । अस्य लोकस्य का गतिरिति । न प्रतिष्ठां**  

**लोकमतिनयेदिति होवाच ; प्रतिष्ठां वयं लोकं सामाभिसँस्थापयामः । प्रतिष्ठासँस्तावँ**  

**हि सामेति ॥ ७ ॥**  

****

**प्र.-हन्त विद्धीति होवाच**   । तर्हि अहं सामगतिपरम्पराविश्रान्तिभूमिं त्वत्तः

जानीयाम् इति दाल्भ्येन प्रार्थितः शिलकः तथा इत्युक्तवान् इत्यर्थः । अनुमतो दाल्भ्यः पृच्छति ।

**अमुष्य......इति**   । शिलकः उत्तरमाह - **अयं-होवाच**   । यागदानहोमादिभिः भूलोकस्य

स्वर्गोपजीव्यत्वात् इति भावः । **अस्य लोकस्य**   इत्यादि । पृथिवीलोकस्य का गतिः

इति दालभ्येन पृष्टः शिलकः **प्रतिष्ठां**   - पृथिवीलोकमतिक्रम्य सामगतिपरम्पराविश्रान्ति-

भूमिम् अन्यं न कश्चिदपि वदेत् । अतः वयमपि तथैव वदामः । 'इयं वै रथन्तरं'

(तां.बा.१८-६-११) इति श्रुत्या साम्नः प्रतिष्ठालोकत्वेन स्तूयमानत्वात् । स्वर्गस्य

ज्योतिश्चक्रलग्नतया बम्भ्रम्यमाणत्वेन प्रतिष्ठात्वाभावेपि पृथिव्यास्तु, स्थिरत्वात् प्रतिष्ठात्वम्

इत्युक्तवान् इत्यर्थः ॥

****

**तँ ह प्रवाहणो जैबलिरुवाच अन्तवद्वे किल ते शालावत्य ! साम :**  

**यस्त्वेतर्हि ब्रूयात्, मूर्धा ते विपतिष्यतीति, मूर्धा ते विपतेदिति ॥ हन्ताहमेतद्भगवतो**  

**वेदानीति । विद्धीति होवाच ॥**  

****

**॥ इति अष्टमः खण्डः ॥**  

****

**प्र. - तं ह - प्रवाहणो जैबलिरुवाच**   - उक्तवान् किमिति । **अन्तवद्वे किल**  

**ते शालावत्य साम**   । अन्तवर्ती पृथिवीं सामगतिपरम्पराविश्रान्तिभूमितया प्रतिजानानस्य

ते मते साम अन्तवदेव स्यात् इत्यर्थः । **यस्त्वेतर्हि......होवाच**   इति । पूर्ववदर्थः ।

**हन्ताहमेतत्**   इत्यादि शिलक आह - **विद्धीति**   राजा उवाच इत्यर्थः ॥

****

**॥ इति अष्टमखण्डभाष्यम् ॥**  

****

**नवमः खण्डः**  

****

**अस्य लोकस्य का गतिरिति, "आकाश" इति होवाच, "सर्वाणि" ह वा**  

**इमानि भूतान्याकाशादेव समुत्पद्यन्ते ; आकाशं प्रत्यस्तं यन्ति आकाशो ह्येवैभ्यो**  

**ज्यायान् आकाशः परायणम् ॥ १ ॥**  

****

**प्र.**   - एवम् अनुमतः शिलकः राजानं पृच्छति । **अस्य लोकस्य का गतिरिति । अस्य**   -

पृथिवीलोकस्य । का गतिरिति इत्यर्थः । शालावत्येन पृष्टः प्रवाहणः **आकाश इति होवाच**   ।

आकाश' इत्युक्तवान् इत्यर्थः । । अत्र' आकाशते प्रकाशते, आकाशयतीति वा व्युत्पत्या

आकाशशब्दो ब्रह्मपरः । 'आकाशो ह वै नामरूपयोः निर्वहिता' (छां.उ.८-१४-१)

इत्यादी आकाशशब्दस्य ब्रह्मण्यपि प्रसिद्धत्वात् ; न तु भूताकाशपरः इति द्रष्टव्यम् ।

तदेव गतित्वं प्रपञ्चयति । **सर्वाणि ह.........यन्ति**   । चिदचिदात्मकप्रपञ्चः आकाशादेव

उत्पद्यते तत्रैव लीयते इत्यर्थः । **आकाशो ज्यायान्**   । ज्यायस्त्वं नाम -**सर्वैः**  

कल्याणगुणैः सर्वेभ्यो निरतिशयनिरुपाधिकोत्कर्षः **आकाशः परायणम्**   । परायणत्वं -

परमगतित्वम् । परमप्राप्यत्वम् इति यावत् ॥

**\[उद्गीथः परोवरीयः\]**  

****

**स एष परोवरीयानुद्गीथः, स एषोऽनन्तः । परोवरीयो हास्य भवति ; परोवरीयसो**  

**ह लोकाञ्जयति : य एतदेवं विद्वान् परोवरीयाँसमुद्गीथमुपास्ते ॥ २ ॥**  

**प्र. स एष परोवरीयानुद्गीथः**   । **परः**   उत्कृष्टः, वरीयन् उत्कृष्टतरः ।

वरीयसामपि परः इत्यर्थः । अत्र परःशब्दः सकारान्तो द्रष्टव्यः । एवं रूपः **आकाश**  

**उद्गीथः**   । परमात्मदृष्टिविशिष्टः उद्गीथ इत्यर्थः । उद्गीथे एतादृशाकाशदृष्टिः कर्तव्या इति

यावत् । **स एषोऽनन्तः**   । उद्गीथ अध्यस्यमानः अयमाकाशः **अनन्तः**   अपरिच्छित्रः

इत्यर्थः । ततश्च अनन्तस्य आकाशशब्दितस्य परमात्मन एव सामगतिपरम्पराविश्रान्ति-

भूमित्वात् मत्यक्षे 'अन्तव**द्वै**   किल ते साम' इत्युक्तः अन्तवत्त्वदोषो न प्रसरति इति

भावः । **परोवरीयो....जयति**   इत्यादि । **यः**   - परोवरीयांसम् एतम् आकाशशब्दितं

परमात्मानं **विद्वान्**   आकाशत्वेन उद्गीथम् उपास्ते, तस्य परोवरीयस्त्वगुणकं जीवनं भवति ।

परोवरीयस्त्वगुणकसकललोकावाप्तिश्च भवति ॥

**\[विद्याफलश्रुतिविषये शौनकवाक्योद्धरणम्\]**  

****

**तँ हैतमतिधन्वा शौनक उदरशाण्डिल्यायोक्त्वोवाच, यावन्त एनं प्रजायामुद्गीथं**  

**वेदिष्यन्ते, परोवरीयो हैभ्यस्तावदस्मिन् लोके जीवनं भविष्यति ॥ ३ ॥**  

****

**प्र.**   - प्रवाहणः स्वोक्तार्थं संवादयति - **तं......उवाच**   । **अतिधन्वनामा**   शुनकसुतः

**उदरशाण्डिल्याय**   ऋषये, **उदरशब्देन**   सन्ततिर्लक्ष्यते । सन्ततिशाली शाण्डिल्यः इत्यर्थः ।

तस्मै **एनम्**   उद्गीथम् उक्त्वा अन्यदप्युवाचेत्यर्थः । किं तत् इत्यत्राह - **यावन्त....भविष्यतीति**   ।

**बेदिष्यन्त**   इत्येतद् व्यत्ययेन आत्मनेपदम् **प्रजायां**   - त्वत्सन्ततौ यावन्तःपुरुषाः एनं

उद्गीथं उपासिष्यन्ते, तेषाम् उत्कृष्टमिह **लोके जीवनं भविष्यति**   इत्यर्थः ॥

**तथाऽमुष्मिन् लोके लोक इति । स य एतमेवं विद्वान् उपास्ते, परोवरीय एव**  

**हास्यास्मिन् लोके जीवनं भवति, तथाऽमुष्मिन् लोके लोक इति, लोके लोक इति ॥ ४ ॥**  

****

**॥ इति नवमः खण्डः ॥**  

**प्र. तथाऽमुष्मिन् लोके लोक**   इति । तथा अमुष्मिन्नपि परलोके

भविष्यति इत्यर्थः । **परोवरीयो जीवनमि**  त्यनुषङ्गः । **लोके लोके**   इति वीप्सायां

द्विर्वचनम् । **इति अतिधन्वा उवाच**   इति पूर्वेणान्वयः । अतः इदानीन्तनानामपि तद्विदां

तत् फलमस्ति इत्याह - **स य लोके**   इति । स्पष्टोऽर्थः । **लोके लोके इति**   । लोके लोके

इतीति द्विरुक्तिः विद्यासमाप्त्यर्था ।

एतत्खण्डान्तर्गतवाक्यविषयकमधिकरणम् उपन्यस्यते - समन्वयाध्याये प्रथमपादे

उद्गीथे अध्यस्योपास्यमानाकाशो भूताकाशः एव । आकाशशब्दस्य भूताकाशे रूढत्वेन

रूढाकाशशब्दाभ्यासात् इति पूर्वपक्षे प्राप्ते

उच्यते - 'आकाशस्तल्लिङ्गात् ' (ब्र.सू.१-१-२३) आकाशशब्दाभिधेयः परमात्मा ।

निखिलजगदेककारणत्व-सर्वज्यायस्त्व-परायणत्वादीनां परमात्मलिङ्गानां भूताकाशे असम्भवात् ।

भूताकाशस्य अचेतनवर्ग प्रति कारणत्वसम्भवेऽपि चिदचिद्वर्गकारणत्वासम्भवात् सर्वैः

कल्याणगुणैः सर्वोत्कृष्टत्वलक्षण- ज्यायस्त्वस्यापि असम्भवात् अचेतनस्य स्वरूपभिन्नत्वेन

मोक्षविरोधितया 'हेय' शब्दादिनिषिद्धविषयप्रावण्यजनकतया च सकलपुरुषार्थविरोधिनः

अचेतनस्य परायणत्वलक्षणप्राप्यत्वस्य चासम्भवात् तस्य 'का साम्रो गतिः,' 'अस्य

लोकस्य का गतिः,' इत्युपक्रमलक्षणतात्पर्यलिङ्गेन प्रतिपिपादयिषितत्वावगमात् ।

प्रतिपिपादयिषितपरायणत्वानन्तत्वपरोवरीयस्त्वादिलिङ्गविरोधे अभ्यस्ताया अपि

श्रुतेर्दुर्बलत्वाञ्च आकाशशब्दच आकाशते आकाशयतीति वा योगवशेन परमात्मपर एव ।

ननु 'सर्वाणि ह वा इमानि भूतानि' (छां.उ.१-९-१) इति श्रुत्यैव आकाशस्य

जगत्कारणत्वावेदनात् यथाश्रुताकाशस्यैव जगत्कारणत्वम् अभ्युपेतव्यमिति चेन्न

'सदेव सोम्येदमग्र आसीत्,' (छां.उ. ६-२-१), 'आत्मा वा इदमेक एवाग्र आसीत्'

(ऐ.उ.१-१) 'एको ह वै नारायण आसीत्' (महो.१-१) इत्यादियोग्यार्थाननुवादरूपबहुवाक्यविरोधे

एकस्यानुवादरूपस्य अयोग्यार्थस्यास्य वाक्यस्य दुर्बलत्वेन स्वार्थप्रतिपादनसामर्थ्याभावात् ।

अतः आकाशशब्दः यौगिक्या वृत्या ब्रह्मपर एव ।

यत्तु अत्र व्यासार्यैः, “अर्थाविरोध एव रूढिप्राबल्यमित्यपशूद्राधिकरणनयोपजीवनेन

अवयवशक्त्या निर्वाहो भाष्ये उक्तः"। रूढ्यपरित्यागेन 'अपर्यवसानवृत्त्या आकाशशब्दस्य

आकाशशरीरकपरमात्मपरतया निर्वाहोऽपि अभिमतः इत्युक्तम् - तत् उपायान्तरसम्भव-

प्रदर्शनमात्रपरम्; न तु प्रकृताभिप्रायम् । अनन्यथासिद्धभूताकाशलिङ्गसत्त्व एव,

'जीवमुख्यप्राणलिङ्गात्' (ब्र.सू.१-४-१७) इति सूत्रोक्तन्यायावतारात्,

"परविद्यासु जीवोक्तिः निरुक्त्यादेः पराश्रया ।

तल्लिङ्गानन्यथासिद्धौ तद्विशिष्टावलम्बिनी ॥" (न्या.सि.ईश्वरपरिच्छेदे)

इत्याचार्योक्तेः । भूताकाशशरीरकब्रह्मप्रतिपादकत्वा सम्भवा**च्चे**  ति द्रष्टव्यमिति स्थितम् ।

प्रकृतमनुसरामः ॥

**॥ इति नवमखण्डभाष्यम् ॥**  

****

**दशमः खण्डः**  

**\[प्रस्तावोद्गीथप्रतिहारभक्तित्रयोपासनम्\]**  

****

**मटचीहतेषु 'कुरुष्वाटक्या' सह जायया उपस्तिर्ह चाक्रायण इभ्यग्रामे**  

**प्रद्राणक' उवास ॥ १ ॥**  

****

**प्र. -**  प्रस्तावोद्गीथप्रतिहारभक्तित्रयविषयकोपासनानि विधातुम् आख्यायिकामाह

**मटची.....उवास**   । चक्रस्य सुतः उषस्तिनामा कश्चन ऋषिः **मटचीहतेषु**   - अश्मवृष्टि-

कृतदुर्भिक्षदूषितेषु कुरुदेशेषु **आटक्या**   अनुपजातपयोधरादिव्यञ्जनया भार्यया सह

**इभ्यानां**   - गजारोहाणां ग्रामे **प्रद्राणकः**   - अनशनेन कुत्सितां गतिमापन्नः ब्रह्मविद्यायाः

निष्पत्तये प्राणानामनवसादं काङ्क्षन् **उवास**   । 'द्रा कुत्सायां गतौ' (धा.पा. १०५४) इति

हि धातुः । चक्रस्य गोत्रापत्यम् इत्यर्थे अश्वादित्वात् फञि चाक्रायण इति रूपम् ।

**\[उषस्तेः भिक्षायाचनम्\]**  

****

**स हेभ्यं कुल्माषान् खादन्तं बिभिक्षे । तँ होवाच - नेतोऽन्ये विद्यन्ते,**  

**यच्चये मे इमे उपनिहिता इति ॥ २ ॥**  

****

**प्र.-स.... बिभिक्षे । सः**   अन्नार्थी अटन् **कुल्माषान्**   - कुत्सितान् माषान्

खादन्तं इभ्यम् याचितवान्' । 'कुल्माषादञ्' (पा.सू. ५-२-८३) इति निर्देशात् कुत्सितमाषार्थे

कुल्माषशब्दस्य साधुत्वम् । **तं......निहिताः**   इति । **इतः**   मया भक्ष्यमाणात्

उच्छिष्टराशेः कुल्माषा **अन्ये न विद्यन्ते**   । **यत्**   - यस्माद्धेतोः **इमे**   - कुल्माषाः **मे चये**   ।

**मे**   - मया भक्ष्यमाणे **चये**   - उच्छिष्टराशौ **उपनिहिता**  : - प्रक्षिप्ताः । अतः किं करोमि

इति उषस्तिम् इभ्य उवाच इत्यर्थः ॥

**एतेषां मे देहीति होवाच, तानस्मै प्रददौ, हन्तानुपानमित्युच्छिष्टं वै मे**  

**पीतँ स्यादिति होवाच ॥ ३ ॥**  

****

**प्र. -एतेषां......होवाच**   । उच्छिष्टानामपि मध्ये **मे**   - मह्यमपि किञ्चित्

देहीति इभ्यम् ऋषिः प्रार्थितवान् इत्यर्थः । **तानस्मै प्रददौ । तान्**   - कुल्माषान्

उषस्तये इभ्यः दत्तवान् इत्यर्थः । **हन्त..... उवाच**   । अथ समीपस्थम् उदकं गृहीत्या

**गृहाणानुपानमिति**   इभ्येनोक्तः स ऋषिः 'तदुदकपाने उच्छिष्टोदकपानं मे **स्यादिति**  

प्रत्युवाच इत्यर्थः ॥

**न स्विदेतेऽप्युच्छिष्टा इति । न वा अजीविष्यमिमानखादन् इति होवाच,**  

**कामो मे उदपानमिति ॥ ४ ॥**  

****

**प्र.-न......होवाच**   इत्यादि । किमेते इदानीं त्वया मत्तो गृहीताः कुल्माषा

अनुच्छिष्टाः इति इभ्येन पर्यनुयुक्त ऋषिः कुल्माषाखादने स्वस्य जीवनहानिर्भवति ।

तावन्मात्रखादनेन धृतप्राणस्य स्वस्य उच्छिष्टो**दकपानं कामः**   कामकारितं निषिद्धं

स्यात् इत्युवाच इत्यर्थः ॥

**स ह खादित्वाऽतिशेषान् जायाया आजहार । साऽग्र एव सुभिक्षा**  

**बभूव तान् प्रतिगृह्य निदधौ ॥५॥**  

**प्र. स.....आजहार । सः**   - उषस्तिः तान् स्वयं किञ्चिद्धक्षयित्वा **अतिशिष्टान्**  

अवशिष्टान् जायायै दत्तवान् इत्यर्थः । **सा...... निदधौ**   । सा जाया अग्रे - प्रागेव

**सुभिक्षा**   - लब्धान्ना बभूव । तथापि स्त्रीस्वभावात् अनवज्ञाय तान् कुल्माषान् पत्युः

हस्तात् प्रतिगृह्य निक्षिप्तवती ॥

**स ह प्रातः संजिहान उवाच, यद्वतान्नस्य लभेमहि, लभेमहि धनमात्राँ;**  

**राजाऽसौ यक्ष्यते, स मा सर्वेरार्त्विज्यैषणीतेति ॥ ६ ॥**  

****

**प्र.**  - **स ह......धनमात्राँ । स ह**   उषस्तिः प्रातः **संजिहानः**   शयनं

परित्यजन्नेव पत्न्यां शृण्वन्त्याम् इदम् उवाच । किं तत् ? यदन्नस्य स्तोकमपि लभेमहि

तेन प्राणान् धृत्वा **धनमात्रां**   अल्पधनं लभेमहि इत्यर्थः । कथं धनमात्रा लभ्यत

इत्यत्राह । **राजाऽसौ वृणीतेति**   । राजाऽसौ नातिदूरे यजते, स मां दृष्ट्वा सर्वाणि

आर्त्विज्यानि त्वया कारयितव्यानि इति मा 'प्रार्थयेत' - इति उवाच इत्यर्थः ॥

**तं जायोवाच, हन्त पते इम एव कुल्माषा इति । तान् खादित्वाऽमुं यज्ञं**  

**विततमेयाय ॥ ७ ॥**  

**प्र. - तं...... कुल्माषा इति । हे पते**  , ; ये मद्धस्तनिक्षिप्ताः कुल्माषाः, ते **इम**  

**एव**  , एतान् गृहाणेति जाया प्रत्युक्तवती इत्यर्थः । **तान्......विततमेयाय**   । तानेव

पर्युषितोच्छिष्टान् कुल्माषान् भक्षयित्वा **विततं**   - विस्तीर्णं यज्ञं गतवान् इत्यर्थः ॥

**तत्रोद्गातृनास्तावे स्तोष्यमाणानुपोपविवेश । स ह प्रस्तोतारमुवाच ॥ ८ ॥**  

****

**प्र. तत्र...... उपविवेश**   । आस्तुवन्ति अस्मिन् इति आस्तावः स्तोत्रस्थानम् ।

सदसि स्तोतुं प्रवृत्तानां उद्गातृ-प्रस्तोतृ-प्रतिहर्तृणांसमीपे उपविष्टवान् इत्यर्थः । **स ह**  

**प्रस्तोतारमुवाच**   । **सः**   - उषस्तिः प्रस्तोतारं प्रति इत्थम् उवाच इत्यर्थः ॥

**प्रस्तोतर्या देवता प्रस्तावमन्वायत्ता ताञ्चेदविद्वान् प्रस्तोष्यसि, मूर्धा ते**  

**विपतिष्यतीति ॥ ९ ॥**  

**प्र.**   - उक्तिमेवाह - **प्रस्तोतर्या.....विपतिष्यतीति । हे प्रस्तोतः; प्रस्तावमन्वायत्ता**  

प्रस्तावभक्तौ अध्यस्य या देवता उपास्या, ताम् अविदित्वा यदि विदुषो मम समीपे

प्रस्तोष्यसि मूर्धा ते विपतिष्यति इत्यर्थः । 'यद्यपि तेनोभौ कुरुतो यश्चैतदेवं वेद यश्च न

वेद' (छां.उ. १-१-१०) इति अविदुषोऽपि आविज्याधिकारोऽस्ति । तथापि विद्वत्सन्निधौ

अविदुषः कर्माधिकारो नास्तीति भावः ॥

**एवमेवोद्गातारमुवाच, उद्गातर्या देवतोद्गीथमन्वायत्ता तां चेदविद्वानुद्गास्यसि,**  

**मूर्धा ते विपतिष्यतीति ॥ १० ॥**  

**॥ इति दशमः खण्डः ॥**  

****

**प्र. - एवमेव ......उवाच**   इत्यादि । पूर्ववदर्थः ॥

**एवमेव प्रतिहर्तारमुवाच, प्रतिहर्तर्या देवता प्रतिहारमन्वायत्ता ताञ्चेदविद्वान्**  

**प्रतिहरिष्यसि, मूर्द्धा ते विपतिष्यतीति । ते ह समारतास्तूष्णीमासाञ्चक्रिरे ॥ ११ ॥**  

**प्र. - एवमेव......उवाच**   इत्यादि । स्पष्टोऽर्थः । **ते ह......चक्रिरे । ते ह**   -

प्रस्तोत्रादयः **समारताः**   उपरतास्सन्तः मूर्धपातभयात् तूष्णीमेव स्थिताः इत्यर्थः ॥

**॥ इति दशमखण्डभाष्यम् ॥**  

**एकादशः खण्डः**  

****

**\[प्रस्तावप्रतिहारयोः उपासना\]**  

****

**अथ हैनं यजमान उवाच, भगवन्तं वा अहं विविदिषाणीति । उपस्तिरस्मि**  

**चाक्रायण इति होवाच ॥ १ ॥**  

****

**प्र.-अथ......विविदिषाणीति**   । को भवानिति भवन्तं ज्ञातुम् इच्छामि इति

उषस्तिं यजमानः उक्तवान् इत्यर्थः । **उपस्तिरस्मि......उवाच**   । स ऋषिः इति शेषः ।

स्पष्टोऽर्थः ॥

**स होवाच, भगवन्तं वा अहमेभिः सर्वेरार्त्विज्यैः पर्येषिषम् ; भगवतो वा**  

**अहम 'विद्या'ऽन्यानवृषि ॥ २ ॥**  

****

**प्र.-स......अवृषि**   । तम् ऋषिं यजमानः उवाच । किमिति । **भगवन्तं**   ।

सर्वगुणोपेतं श्रुत्वा सर्वाणि आर्त्विज्यानि भगवदधीनानि कर्तुं **पर्यषिषम्**   - भगवतोऽन्वेषणं

कृतवान् अस्मि । भगवतः **अविद्या**   - विदिः लाभः । न विदिः अविदिः 'इक्

कृष्यादिभ्यः' (वा. २२३२) इति इक् । सा न भवति इति अविदिः । तया **अविद्या**   .

अलाभेन इमान् ऋत्विजः **अवृषि**   - वृतवानस्मि इत्यर्थः ॥

****

**भगवाँस्त्वेव मे सर्वैरार्त्विज्यैः इति । तथेति । अथ तर्हि एत एव समतिसृष्टाः**  

**स्तुवताम्। यावत्त्वेभ्यो धनं दद्याः तावन्मम दद्याः इति । तथेति ह यजमान उवाच ॥३॥**  

****

**प्र.-भगवाँस्त्वेव......आर्त्विज्यैरिति**   । इतः परमपि भगवानेव सर्वैः **आर्त्विज्यैः**  

ऋत्विक्कर्मभिः वृतः इति उवाच इत्यर्थः । सर्वार्त्विज्यार्थं वृतः इति यावत् । **तथेति**  

**स्तुवताम्**   इत्यादि । **अथ**   उषस्तिः तथा इत्यभ्युपगम्य त्वया पूर्वं वृताः एते एव मया

**समतिसृष्ठाः**   - सम्यक्प्रसन्नेन अनुज्ञाताः उपदिष्टदेवताः सन्तः **स्तुवतां**   - स्तुवन्तु किन्तु

एभ्यो यावद्धनं प्रयच्छसि तावन्मम दद्याः इति उक्तवान् इत्यर्थः । **तथेति ह यजमान**  

**उवाच**   । स्पष्टोऽर्थः ॥

****

**अथ हैनं प्रस्तोतोपससाद प्रस्तोतर्या देवता प्रस्तावमन्वायत्ता, ताञ्चेदविद्वान्**  

**प्रस्तोष्यसि मूर्धा ते विपतिष्यतीति मा भगवानवोचत् ; कतमा सा देवतेति ॥ ४ ॥**  

****

**प्र.-अथ हैनं प्रस्तोतोपससाद**   । उषस्तिवचनं श्रुत्वा प्रस्तोता विनयेन

तत्समीपम् आगतवान् इत्यर्थः । **प्रस्तोतर्या अन्वायत्ता**   इत्यादि । भगवान् मां प्रति

प्रस्तोतर्या देवता इत्यादिना यां देवताम् **अवोचत्**   - उक्तवान् , सा देवता का इति

प्रस्तोता तम् ऋषिं पप्रच्छ इत्यर्थः ॥

****

**\[प्राण एव प्रस्तावदेवता\]**  

****

**प्राण इति होवाच सर्वाणि ह वा इमानि भूतानि प्राणमेवाभिसंविशन्ति**  

**प्राणमभ्युज्जिहते सैषा देवता प्रस्तावमन्वायत्ता तां चेदविद्वान् प्रास्तोष्यो मूर्धा ते**  

**व्यपतिष्यत्तथोक्तस्य मयेति ॥ ५ ॥**  

****

**प्र.-प्राण इति होवाच**   । प्राण एव प्रस्तावमन्वायत्ता देवता इति उषस्तिः उवाच

इत्यर्थः । अत्र प्राणयितृत्वगुणयोगात् प्राणशब्देन परमात्मा उच्यते । प्राणशब्दस्य मुख्यप्राणपरत्वं

व्यावर्तयति । **सर्वाणि......अन्वायत्ता**   । प्राणमभिलक्ष्य **संविशन्ति**   - समित्येकीकारे

ऐक्येन विशन्ति । लीयन्त इत्यर्थः । **प्राणमभ्युज्जिहते**   प्राणादेव उद्गच्छन्ति इत्यर्थः

सर्वभूतलयोत्पत्तिस्थानत्वेन वेदान्तेषु प्रसिद्धा प्राणरूपा देवता प्रस्तावभक्त्यनुगता प्रस्तावभक्तो

अध्यस्य उपास्येत्यर्थः । **तां......मयेति**   । “ताञ्चेदविद्वान् प्रस्तोष्यसि मूर्धा ते विपतिष्यतीति

मदुक्त्यनन्तरमपि मदुक्तिम् अनादृत्य तद्देवताम् अनभिज्ञाय यदि प्रास्तोष्यः, तदा मूर्धा

ते व्यपतिष्यदेव । अतः साधु कृतं त्वया मत्समीपमागत्य विनयेन पृच्छतेति भावः ।

अत्र मूर्धा ते व्यपतिष्यत् तथोक्तस्य मया इत्युक्त्या विदुषा एवम् उक्तस्य अविदुषः

तदनादरेण कर्मकरणे प्रत्यवायः, न तु विदुषा अनुमतस्यापि अविदुष इति भावः ।

व्यासार्यैस्तु मूर्धा ते व्यपतिष्येत् इत्यस्य “आत्मसत्ता न लभ्येत" इत्यर्थः इति

आत्मसत्ताहानिपर्यन्तः प्रत्यवायो वर्णितः ॥

**अथ हैनमुद्गातोपससाद उद्गातर्या देवतोद्गीथमन्वायत्ता तां चेदविद्वानुद्दास्यसि**  

**मूर्धा ते विपतिष्यतीति मा भगवानवोचत् । कतमा सा देवतेति ॥ ६ ॥**  

****

**प्र.-अथ हैनमुद्गातोपससाद**   इत्यादि । पूर्ववदर्थः ॥

****

**\[आदित्यः उद्गीथदेवता\]**  

****

**आदित्य इति होवाच, सर्वाणि ह वा इमानि भूतान्यादित्यमुच्चैः सन्तं**  

**गायन्ति । सैषा देवतोद्गीथमन्वायत्ता । तां चेदविद्वानुदगास्यो मूर्धा ते**  

**व्यपतिष्यत्तथोक्तस्य मयेति ॥ ७ ॥**  

****

**प्र.-आदित्य इति होवाच**   इति । उद्गीथेऽध्यस्योपास्यः आदित्य इत्यर्थः ।

**सर्वाणि......गायन्ति**   इति । **उच्चैस्सन्तं**   - उच्चैः स्थितं अधःस्थितानि भूतानि गायन्ति

इत्यर्थः । प्रस्तावप्राणयोः प्रशब्दवत्त्वेन साम्यवदुद्गीथोच्चैः स्थितादित्ययोः उच्छब्दवत्त्वेन

साम्यमिति भावः । शिष्टं पूर्ववत् ॥

****

**अथ हैनं प्रतिहर्तोपससाद प्रतिहर्तर्या देवता प्रतिहारमन्वायत्ता तां चेदविद्वान्**  

**प्रतिहरिष्यसि मूर्धा ते विपतिष्यतीति मा भगवानवोचत् कतमा सा देवतेति ॥ ८ ॥**  

****

**प्र.-अथ हैनं प्रतिहर्तोपससाद**   इत्यादि । पूर्ववत् **॥**  

****

**\[प्रतिहारदेवता अन्नम्\]**  

****

**अन्नमिति होवाच, सर्वाणि ह वा इमानि भूतान्यन्नमेव प्रतिहरमाणानि**  

**जीवन्ति । सैषा देवता प्रतिहारमन्वायत्ता । तां चेदविद्वान् प्रत्यहरिष्यो मूर्धा ते**  

**व्यपतिष्यत् तथोक्तस्य मयेति । तथोक्तस्य मयेति ॥ ९ ॥**  

****

**प्र. अन्नमिति होवाच**  । प्रतिहारभक्तौ अन्नमध्यस्य उपास्यम् इत्यर्थः । **सर्वाणि**  

**जीवन्ति**   इति । **प्रतिहरमाणानि**   भक्षयन्ति इत्यर्थः । सन्ति इति शेषः । अत्र

**प्रतिहरमाणानि**   इति प्रतिशब्दवत्त्वेन अन्नप्रतिहारयोः साम्यात् प्रतिहारे अन्नाभिमानिदेवताध्यासः ।

ततश्च प्रस्तावोद्गीथप्रतिहारभक्तिषु क्रमेण प्राणादित्यान्नदृष्टिः कर्तव्या इत्यर्थः । **तथोक्तस्य**  

**मयेति तथोक्तस्य मयेति**   इति द्विरुक्तिः विद्यासमाप्त्यर्था । शिष्टं पूर्ववत् ॥

एतत्खण्डान्तर्गतवाक्यविषयकमधिकरणम् उपन्यस्यते - समन्वयाध्याये प्रथमपादे

प्राणस्य निखिलभूतजातप्रवृत्तिहेतुत्वसम्भवात् प्राणशब्देन मुख्यप्राणः एव अभिधीयताम्

इति पूर्वपक्षे प्राप्ते - शिलाकाष्ठाद्यचेतनस्वरूपस्य, शुद्धस्य जीवस्वरूपस्य च

मुख्यप्राणाधीन स्थितिकत्वाभावात्' प्रसिद्धवन्निर्दिष्टसकलचेतनोत्पत्तिलयहेतुत्वस्य

परमात्मव्यतिरिक्ते असम्भवात् चेतनवाचिदेवताशब्दस्यापि अचेतने मुख्यप्राणे असम्भवा**च्च**  

परमात्मैव प्राणयितृत्वादियोगवशेन अभिधीयते इति । अत एव प्राणः' (ब्र.सू.१-१-२४)

इति सूत्रेण सिद्धान्तितम् ।

****

**\[प्रतिहारदेवता अन्नम्\]**  

****

**अन्नमिति होवाच, सर्वाणि ह वा इमानि भूतान्यत्रमेव प्रतिहरमाणानि**  

**जीवन्ति । सैषा देवता प्रतिहारमन्वायत्ता । तां चेदविद्वान् प्रत्यहरिष्यो मूर्धा ते**  

**व्यपतिष्यत् तथोक्तस्य मयेति । तथोक्तस्य मयेति ॥ ९ ॥**  

****

**प्र.-अन्नमिति होवाच**  । प्रतिहारभक्तौ अन्नमध्यस्य उपास्यमित्यर्थः । **सर्वाणि**  

**जीवन्ति**   इति । **प्रतिहरमाणानि**   - भक्षयन्तीत्यर्थः । सन्तीति शेषः । अत्र प्रतिहरमाणानीति

प्रतिशब्दवत्वेन अन्नप्रतिहारयोः साम्यात् प्रतिहारे अन्नाभिमानिदेवताध्यासः । ततश्च

प्रस्तावोद्गीथप्रतिहारभक्तिषु क्रमेण प्राणादित्यान्नदृष्टिः कर्तव्या इत्यर्थः । **तथोक्तस्य मयेति**  

**तथोक्तस्य मयेति**   इति द्विरुक्तिविद्यासमाप्त्यर्था । शिष्टं पूर्ववत् ॥

एतत्खण्डान्तर्गतवाक्यविषयकमधिकरणमुपन्यस्यते - समन्वयाध्याये प्रथमपादे

प्राणस्य निखिलभूतजातप्रवृत्तिहेतुत्वसम्भवात् प्राणशब्देन मुख्यप्राण एव अभिधीयताम्

इति पूर्वपक्षे प्राप्ते - शिलाकाष्ठाद्यचेतनस्वरूपस्य, शुद्धस्य जीवस्वरूपस्य च,

मुख्यप्राणाधीन स्थितिकत्वाभावात् प्रसिद्धवनिर्दिष्टसकलचेतनोत्पत्तिलयहेतुत्वस्य

परमात्मव्यतिरिक्ते असम्भवात् चेतनवाचिदेवताशब्दस्यापि अचेतने मुख्यप्राणे असम्भवा**च्च**  

परमात्मैव प्राणयितृत्वादियोगवशेन अभिधीयते इति । 'अत एव प्राणः' (ब्र.सू.१-१-२४)

इति सूत्रेण सिद्धान्तितम् ।

ननु प्रस्तावोद्गीथप्रतिहारभक्त्यनुगतत्वेन देवतात्वेन च निर्दिष्टेषु प्राणादित्यान्नेषु

प्राणस्यैव परमात्मत्वम् आदित्यानयोस्तु न तथात्वम् इत्यत्र किं विनिगमकम् ।

चेतनवाचिदेवताशब्दः त्रिष्वपि समानः । प्राणवाक्यशेषे प्रसिद्धप्राणासम्भावितासंकुचितसर्व

भूतसंवेशनोद्गमनाधारत्वश्रवणवत् आदित्यान्नवाक्यशेषयोरपि असंकुचित- सर्वभूतगेयत्व

सर्वभूतोपजीव्यत्वयोः प्रसिद्धादित्यानासम्भावितयोः श्रवणाविशेषात् । यदि च आदित्यवाक्ये

सर्वभूतशब्दः आदित्यगानयोग्यचेतनविशेषपरतया अन्नवाक्यशेषे अन्नोपजीवनयोग्य

चेतनविशेषपरतया च संकोच्यते । देवताशब्दश्च 'अभिमानिव्यपदेशस्तु विशेषानुगतिभ्याम्'

(ब्र.सू.२-१-५) इति सूत्रोक्तन्यायेन अभिमानिदेवतापरतया योज्यते । तर्हि प्राणेऽपि

तथाऽस्तु विशेषाभावात् इति चेत्

उच्यते प्राणशब्दस्य 'प्राणस्य प्राणं' (बृ.उ.६-४-१८) 'यदिदं किञ्च जगत्सर्वं प्राण

एजति निस्सृतम्' (क.उ.६-२) इत्यादिषु परमात्मन्यपि निरूढत्वात् । 'सर्वाणि ह वा

इमानि भूतानि' इत्यादिवाक्यशेषस्वारस्या**च्च**   परमात्मपरत्वमाश्रितम् । अन्नादित्यशब्दयोः

अतथात्वात् चेतनवाचिदे वताशब्दस्य केवलादित्यमण्डलान्नयोः अभावात्

तदभिमानिदेवतापरत्वम् । अन्नाभिमानिदेवतायाश्च 'भूतभक्ष्यत्वं तदधिष्ठेयात् न अभेदारोपेण

उपपद्यते । 'सर्वाणि ह वा इमानि भूतानि आदित्यमु**च्चै**  स्सन्तं गायन्तीति' प्रतिपादितं

सर्वभूतगेयत्वं परमात्मनोऽपि न सम्भवति । भूतशब्दो हि प्राणिनिकाये महाभूतेषु च

रूढः । महाभूतस्य गातृत्वप्रसक्तेरेवाभावात् प्राणिनिकायपरत्वं वक्तव्यम् । तदपि न

सम्भवति । न हि सर्वेऽपि प्राणिनः परमात्मानं गायन्ति ; स्थावरेषु पश्वादिषु चाभावात् । तस्मात्

गानयोग्यप्राणिविशेषपरत्वेन संकोचः परमात्मपरत्वेऽपि आवश्यक इति आदित्य शब्दस्य

लोकव्युत्पत्तिविरुद्धं परमात्मपरत्वं नाश्रयणीयम् । एवमन्नवाक्यशेषेऽपि 'प्रतिहरमाणानि'

इति भक्ष्यमाणत्वं न परमात्मनि मुख्यम् । अतः आदित्यान्नशब्दयोः ब्रह्मपरत्वाभावेऽपि

प्राणशब्दस्य ब्रह्मपरत्वं सिद्धमिति द्रष्टव्यम् । प्रकृतमनुसरामः ॥

**॥ इति एकादशखण्डभाष्यम् ॥**  

****

**द्वादशः खण्डः**  

****

**\[श्वदृष्टोद्गीथस्तुत्यर्थ दाल्भ्यस्य आख्यायिका\]**  

****

**अथातः शौव उद्गीथः । तद्ध बको दाल्भ्यो ग्लावो वा मैत्रेयः**  

**स्वाध्यायमुद्वव्राज ॥ १ ॥**  

****

**प्र.**  -अतीतखण्डे अन्नाप्राप्तिनिमित्ता उच्छिष्टपर्युषितभक्षणलक्षणा कष्टावस्था

उक्ता । अनन्तरमन्नलाभाय श्वदृष्टः उद्गीथः प्रस्तूयते । **अथातः शौव उद्गीथः । शौवः**  

श्वदृष्टः उद्गीथः । प्रस्तूयते इति शेषः । शौव इति टिलोपश्छान्दसः । **तद्ध......वव्राज**   ।

अत्र वाशब्दः चार्थे । बकग्लावनामद्वययुक्तो दल्भसुतो मित्रासुतश्च स्वाध्यायं कर्तुं

**उद्वव्राज-**  ग्रामात् निर्गतवान् इत्यर्थः ॥

****

**तस्मै श्वा श्वेतः प्रादुर्बभूव । तमन्ये श्वान उपसमेत्योचुः अन्नं नो**  

**भगवानागायतु; अशनायाम वौ इति ॥ २ ॥**  

**प्र. - तस्मै......बभूव**   । तत्स्वाध्यायेन तोषितः कश्चन ऋषिः श्वेतशुनकरूपतया

प्रादुर्बभूव इत्यर्थः । **तं......ऊचुः । तं-**  श्वेतं श्वानं क्षुल्लकाः श्वानः उपसमेत्य

उक्तवन्तः । उक्तिमेवाह- **अन्नं**   इति । वैशब्दोऽवधारणे । वयं **अशनायाम**  

बुभुक्षिताः स्मः । अस्माकं, गानेनान्नं भगवान् सम्पादयतु इत्यूचुरित्यर्थः ॥

**तान् होवाच, इहैव मा प्रातरुपसमीयातेति तद्ध बको दाल्भ्यो ग्लावो वा**  

**मैत्रेयः प्रतिपालयाञ्चकार ॥ ३ ॥**  

**प्र. - तान्.......समीयातेति**   । श्वः प्रातःकाले अस्मिन्नेव देशे **मा**   - मामुपगच्छतेति

**तान्**   - क्षुल्लकान् शुनः श्वेतः श्वा उवाच इत्यर्थः । **तद्ध...चकार**   । बकग्लावनामा

ऋषिः तत्संवादं श्रुत्वा श्वेतश्चाद्यागमनं प्रतीक्ष्य स्थितवानित्यर्थः ॥

**ते ह यथैवेदं बहिष्पवमानेन स्तोष्यमाणाः संरब्धाः सर्पन्तीत्येवमाससृपुः**  

**तेह समुपविश्य हिञ्चक्रुः ॥ ४ ॥**  

**प्र.**   ते......ससृषु । ते - श्वेतश्वादयः तत्रैव प्रातरागत्य, बहिष्पवमानेन

स्रोत्रेण स्तोष्यमाणाः उद्गातृपुरुषाः अन्योन्यस्पृष्टा गच्छन्तीत्येतद्यथा, तथैव अन्योन्यस्य

पुच्छं 'मुखेन' गृहीत्वा **आससृपुः**   - उपसर्पणं कृतवन्तः । **ते......ह हिञ्चक्रुः**   । अथ

ते, उपविश्य **हिञ्चक्रुः**   - हिङ्कारं कृतवन्तः इत्यर्थः ॥

**ओ३मदा३मों ३ पिबा ३ मों ३ देवो वरुणः प्रजापतिः सविता ३ ऽन्न-**  

**मिहा२हरदनपते २ ऽन्नमिहाहरा २ हरो ३ मिति ॥ ५ ॥**  

****

**॥ इति द्वादशः खण्डः ॥**  

प्र. - हिङ्कारमेवाह - **ओमदार्मो......आहरत्**   । ओमिति गानोपक्रमे । **अदाम**   .

भक्षयेम', पिबाम च । द्योतमानत्वात् **देवः**   । व्रियमाणत्वात् **वरुणः**   । प्रजानां पालनात् -

**प्रजापतिः**   । एवम्भूतः सविता अन्नमाहरतु इत्यर्थः । **अन्नपते......ओमिति । अन्नपते**   इति

आदित्यस्य सम्बोधनम् । **आहराहर**   इति द्विरुक्तिः प्रार्थनायाम् । इति गीतवन्तः इत्यर्थः

अन्नपत इति मन्त्रकरणकादित्याध्यासविशिष्टोद्गीथोपासनमन्त्रफलकमिति भावः ॥

**॥ इति द्वादशखण्डभाष्यम् ॥**  

****

**त्रयोदशः खण्डः**  

****

**अयं वाव लोको हाउकारो वायुर्हा इकारश्चन्द्रमा अथकार आत्मेह**  

**कारोऽग्निरीकारः ॥१॥**  

**प्र.**  -सामावयवान्तर्गतस्तोभाक्षरविषयाणि उपासनान्तराण्युपदिश्यन्ते ।

**अयं......हाउकारः**   । हाउ इत्येवंलक्षणो यः सामसु स्तोभः सः **अयं लोकः**  

एतल्लोकत्वेनोपास्यः इत्यर्थः । एवमुत्तरत्रापि स्तोभशब्दोऽध्याहर्तव्यः । अयं स्तोभो

रथन्तरसाम्नि प्रसिद्धः । **वायुर्हा इकारः हा इ-**  इति स्तोभः वामदेव्यसाम्नि प्रसिद्धः ।

एवमग्रेऽपि । **शिड्राष्टं**   स्पष्टम् ॥

****

**आदित्य ऊकारो निहव एकारो विश्वेदेवा औहोइकारः प्रजापतिहिङ्कारः**  

**प्राणः स्वरोऽन्नं या वाग्विराट् ॥ २ ॥**  

****

**प्र. - आदित्य ऊकारः**   इत्यादि । **निहव एकारः**   । **निहवः**   - आह्वानम् इत्यर्थः ।

**‘**  ह्वस्सम्प्रसारणं च न्यभ्युपविषु' (पा.सू.३-३-७२) इति भावे **ह्व**  ङः अप्सम्प्रसारणयोः निहव

इति रूपम् । **प्राणः स्वरः**   स्वर इति स्तोभः प्राण इत्यर्थः । **अन्नं या**   । या इति

स्तोभाः अन्नमित्यर्थः । **वाग्विराट्**   । वागिति स्तोभो विराट् अन्नमित्यर्थः । विराट्पुरुषो

वा ॥

****

**अनिरुक्तस्त्रयोदशस्तोभः सञ्चरो हुङ्कारः ॥ ३ ॥**  

****

**प्र.-अनिरुक्तः......हुङ्कारः**   । हाउकारादिभ्यो द्वादशभ्यः पूर्वोक्तेभ्यः अधिकः

हुमिति त्रयोदशो यः स्तोभः, सः इदमिति निर्वक्तुमशक्यतया अनिरुक्तत्वात् **सञ्चर**  :

डोलायितः सन्देहरूप इत्यर्थः । ततश्च तत्र सञ्चरत्वदृष्टिः कार्या इत्यर्थः । ततश्च

हाउकारादिषु त्रयोदशसु उक्तपृथिवीलोकादिदृष्टिः कर्तव्या इति स्थितम् ॥

**दुग्धेऽस्मै वाग्दोहं यो वाचो दोहः; अन्नवानन्नादो भवति, य एतामेवं**  

**सानामुपनिषदं वेदोपनिषदं वेद इति ॥ ४ ॥**  

****

**॥ इति त्रयोदशः खण्डः ॥**  

****

**॥ इति प्रथमः प्रपाठकः समाप्तः ॥**  

****

**प्र.-**  तस्य फलमाह - **दुग्धे......भवति**   । उक्तोऽर्थः । यः......वेद ।

सामावयव स्तोभाक्षरोपासनां यो वेद इत्यर्थः । द्विरुक्तिरध्यायसमाप्त्यर्था ॥

**॥ इति प्रथमप्रपाठकप्रकाशिका ॥**  
