+++
title = "02"

+++


**छान्दोग्योपनिषत्**

**द्वितीयः प्रपाठकः**

****

## ०१ 
**प्रथमः खण्डः**

****

**\[समस्तसामोपासनम्\]**

****

**ओम् , समस्तस्य खलु साम्न उपासनम् , साधु । यत् खलु साथ, तत्**

**सामेत्याचक्षते । यदसाधु, तदसामेति ॥ १ ॥**

****

**प्र. –**सामावयवोपासन प्राङ्निर्दिश्य समस्तस्य साम्नः उपासनं प्र**स्तौ**ति**समस्तस्य……साधु** । **समस्तस्य** – पाञ्चविध्ययुक्तस्य साप्तविध्ययुक्तस्य वा समस्तस्यसाम्नः साधुत्वेन उपासनं कार्यम् इत्यर्थः । तत्रोपपत्तिमाह – **यत्……असामेति**साध्वसाधुकर्मणी सामासामत्वेन व्यवहरन्ति इत्यर्थः ॥

**तदुताप्याहुः, साम्नैनमुपागादिति, साधुनैनमुपागादित्येव तदाहुः ।असाम्नैनमुपागादिति, असाधुनैनमुपागादित्येव तदाहुः ॥ २ ॥**

**प्र. – तदुताप्याहुः । तत्** – तस्मिन्वषये अन्यदप्याहुः । किं तदित्यत्राह – **साम्नातदाहुः** इत्यादि । सामासामोपायाभ्यामागतं प्रत्यर्थिनं साध्वसाधुभ्यामागतं व्यवहरन्ति इत्यर्थः ॥

**अथोताप्याहुः, साम नो बतेति, यत्साधु भवति । साधु बतेत्येव तदाहुःअसाम नो बतेति, यदसाधु भवति असाधु बतेत्येव तदाहुः ॥ ३ ॥**

**प्र. –अथोताप्याहुः** । अस्मिन्नेवार्थे जनाः अन्यदप्याहुः इत्यर्थः ।**साम……भवति**। यत्कर्म साधु भवति, तत् **नः** अस्माकं साम बतेति सानुमोदाः‘प्रवदन्ति लोकाः । **साधु…. तदाहुः** । साम नो बत इत्युक्त एवंविषये, साधु बतेतिलोकाः प्रवदन्ति । ततः सामसाधुशब्दौ एकत्र प्रयुज्यमानौ दृश्येते इत्यर्थः । एवमुत्तरत्रापि ।अतः सामसाधुशब्दयोः एकार्थप्रयोगात् समस्तस्य साम्नः साधुत्वेन उपासनं कर्तव्यम्इत्यर्थः ॥

****

**\[समस्तसामोपसनस्य फलम्\]**

****

**स य एतदेवं विद्वान् साधु सामेत्युपास्ते, अभ्याशो ह यदेनँ साधवोधर्माः आगच्छेयुः, उप च नमेयुः ॥ ४ ॥**

****

**॥ इति प्रथमः खण्डः ॥**

****

**प्र. – स य…… नमेयुः** । एवं साधुत्वेन समस्तसामोपासकं ह – प्रसिद्धं**अभ्याशः** क्षिप्रं साधुधर्माः सर्वे आगच्छेयुश्च, भोग्यत्वेन उपनताश्च भवेयुः इत्यर्थः‘रमणीयचरणा अभ्याशो ह’ (छां.उ.५-१०-७) इत्यत्र **अभ्याशः** अभ्यागन्तारः इतिव्यासार्यैः व्याख्यातत्वात् इहापि **अभ्याशः** – आगन्तारः साधवो धर्माः अभ्यागमनयोग्याः**साधवः धर्माः** अभ्यागच्छेयुः इति वार्थः । **उपनमेयुश्च** – भोग्यतां भजेयुः इत्यर्थः ॥

**॥इति प्रथमखण्डभाष्यम्॥**

****

## ०२ 
**द्वितीयः खण्डः**

****

**\[पञ्चविधसाम्नि लोकादिदृष्टिप्रकाराः\]**

****

**लोकेषु पञ्चविधँ सामोपासीत । पृथिवी हिङ्कारः । अग्निः प्रस्तावोऽन्तरिक्षमुद्गीथःआदित्यः प्रतिहारो, द्यौर्निधनमित्यूर्ध्वेषु ॥ १ ॥**

****

**प्र. लोकेषु पञ्चविधं सामोपासीत** । हिङ्कार प्रस्तावोद्गीथप्रतिहारनिधन-लक्षणपाञ्चविध्ययुक्तं क्रत्वङ्गभूतं सामोपासीत । पञ्चविधसामकर्मकमुपासनं **लोकेषु**लोकविषयकं कुर्यात् इत्यर्थः । ‘आदित्यादिमतयश्चाङ्ग उपपत्तेः’ (ब्र.सू.४-१-६)इत्यधिकरणे अङ्गानङ्गसमभिव्याहारयुक्तोपासनेषु अङ्गेषु अनङ्गदृष्टिरूपत्वस्य समर्थितत्वात्अङ्गभूते साम्नि अनङ्गलोकदृष्टिः कर्तव्या इत्यर्थः । तत्प्रकारमेव दर्शयति । **पृथिवी**……**इत्यूर्ध्वेषु** । हिङ्कारप्रस्तावोद्गीथप्रतिहारनिधनेषु क्रमेण पृथिव्यग्र्यन्तरिक्षादित्य धुलोकदृष्टिरूर्ध्वक्रमेण कर्तव्या ‘इत्यर्थः ॥

**अथावृत्तेषु – ध्यौहिङ्कारः, आदित्यः प्रस्तावः, अन्तरिक्षमुद्गीथः, अग्निःप्रतिहारः, पृथिवी निधनम् ॥ २ ॥**

**प्र. – तथा, अथावृत्तेषु……निधनम्** । आवृत्तक्रमेण तेष्वेव द्युलोका-दित्यान्तरिक्षाग्निपृथिवीदृष्टिः कर्तव्या इत्यर्थः ॥

****

**कल्पन्ते हास्मै लोका ऊर्ध्वाश्चा वृत्ताश्च, य एतदेवंविद्वाँल्लोकेषु पञ्चविधँसामोपास्ते ॥ ३ ॥**

****

**॥ इति द्वितीयः खण्डः ॥**

****

**प्र.** – तत्फलमाह – **कल्पन्ते हास्मै** इत्यादि । **अस्मै** – अस्य **लोकाः कल्पन्ते** ।उपासकभोगनिष्पादनसमर्थाः भवन्ति इत्यर्थः । एतादृशोपासनस्य फलमाह कल्पन्ते इत्यादि ।अतिरोहितार्थमिदं प्रकरणम् ॥

**॥ इति द्वितीयखण्डभाष्यम् ॥**

## ०३ 
**तृतीयः खण्डः**

****

**\[वृष्टिदृष्ट्या सामोपासनम्\]**

****

**वृष्टौ पञ्चविधँ सामोपासीत – पुरोवातो हिंकारो मेघो जायते स प्रस्तावोवर्षति स उद्गीथो विद्योतते स्तनयति स प्रतिहारः उद्गृह्णाति तन्निधनम् ॥ १ ॥**

****

**प्र. – वृष्टौ……उपासीत** । पूर्ववदेव अत्र पञ्चविधे साम्नि वृष्टिदृष्टिः कर्तव्याइत्यर्थः । **पुरोवातः……तन्निधनम् । उद्ग्रहणम्** – जलस्य उद्ग्रहणं, वर्षसमाप्तिः ।शिष्टं स्पष्टम् ॥

**\[तस्य फलम्\]**

****

**वर्षति हास्मै, वर्षयति ह, य एतदेवं विद्वान् वृष्टौ पञ्चविधँ सामोपास्तै ॥२॥**

****

**॥ इति तृतीयः खण्डः ॥**

****

**प्र. – वर्षति हास्मै** । इच्छतः इति शेषः । अस्य इच्छायां सत्यां वर्षतीति यावत् ।**वर्षयति……उपास्ते** । अद्यापि यः एवमुपास्ते, स इच्छायां सत्यां **वर्षयति – वर्ष**कारयति इत्यर्थः ॥

****

**॥ इति तृतीयखण्डभाष्यम् ॥**

****

## ०४ 
**चतुर्थः खण्डः**

**\[अप्सु पञ्चविधसामोपासनम्\]**

****

**सर्वास्वप्सु पञ्चविधँ सामोपासीत – मेघो यत्संप्लवते स हिंकारो यद्वर्षति सप्रस्तावो याः प्राच्यः स्यन्दन्ते स उद्गीथो याः प्रतीच्यः स प्रतिहारः समुद्रो निधनम् ॥१॥**

****

**प्र. – सर्वासु……उपासीत** । पूर्ववदर्थः । **मेघो हिंकारः । सम्प्लवनं** – सञ्चारः ।**याः…..उद्गीथः** । स्यन्दन्ते, आप इति शेषः । **याः प्रतीच्यः स प्रतिहारः** । प्रतीच्यःस्यन्दन्ते, आप इति शेषः । शिष्टं स्पष्टम् ॥

**\[तस्य फलम्\]**

****

**न हाप्सु प्रैति । अप्सुमान् भवति, य एतदेवं विद्वान् सर्वास्वप्सु पञ्चविधँसामोपास्ते ॥ २ ॥**

****

**॥ इति चतुर्थः खण्डः ॥**

****

**प्र. – न हाप्सु प्रैति** । न प्रैति न म्रियते इत्यर्थः । अप्सुमान् भवतिप्रभूतोदकसम्पन्नो भवति इत्यर्थः । ‘अपो योनियन्मतुषु’ (वा.३८७६) इत्यलुक् । शिष्टंस्पष्टम् ॥

****

**॥ इति चतुर्थखण्डभाष्यम् ॥**

****

## ०५ 
**पञ्चमः खण्डः**

****

**\[ऋतुषु पञ्चविधसामोपासनम्\]**

****

**ऋतुषु पञ्चविधँ सामोपासीत । वसन्तो हिङ्कारो, ग्रीष्मः प्रस्तावो, वर्षाउद्गीथः, शरत् प्रतिहारो, हेमन्तो निधनम् ॥ १ ॥**

****

**प्र.-ऋतुषु पञ्चविधँ सामोपासीत** इत्यादि । स्पष्टम् ॥

****

**\[तस्य फलम्\]**

****

**कल्पन्ते हास्मा ऋतवः, ऋतुमान् भवति, य एतदेवं विद्वान् ऋतुषुपञ्चविधँ सामोपास्ते ॥ २ ॥**

****

**॥ इति पञ्चमः खण्डः ॥**

****

**प्र. – कल्पन्ते हास्मा ऋतवः । कल्पन्ते** – उपासकस्य भोग्यनिष्पादनसमर्थाःभवन्ति इत्यर्थः । **ऋतुमान् भवति** । वसन्तादिऋतुफलभोगशाली भवति इत्यर्थः ।शिष्टं स्पष्टम् ॥

****

**॥ इति पञ्चमखण्डभाष्यम् ॥**

****

## ०६ 
**षष्ठः खण्डः**

****

**\[पशुषु पञ्चविधसामोपासनम्\]**

****

**पशुषु पञ्चविधँ सामोपासीत – अजा हिङ्कारः‘, अवयः प्रस्तावः, गावःउद्गीथः, अश्वाः प्रतिहारः, पुरुषो निधनम् ॥ १ ॥**

****

**प्र.-पशुषु पञ्चविधँ सामोपासीत** इत्यादि । स्पष्टम् ॥

**\[तस्य फलम्\]**

****

**भवन्ति हास्य पशवः, पशुमान् भवति, य एतदेवं विद्वान् पशुषु पञ्चविधँसामोपास्ते ॥ २ ॥**

****

**॥ इति षष्ठः खण्डः ॥**

****

**प्र. –भवन्ति हास्य पशवः** । अस्योपासकस्य भोगसम्पादनक्षमाः भवन्तिइत्यर्थः । **पशुमान् भवति** प्रभूतपशुमान् भवति इत्यर्थः । अयम् उपासकः इतिशेषः । शिष्टं स्पष्टम् ॥

****

**॥ इति षष्ठखण्डभाष्यम् ॥**

****

## ०७ 
**सप्तमः खण्डः**

****

**\[प्राणेषु पञ्चविधसामोपासनम्\]**

****

**प्राणेषु पञ्चविधँ परोवरीयः सामोपासीत । प्राणो‘ हिङ्कारो, वाक्प्रस्तावःचक्षरुद्गीथः श्रोत्रं प्रतिहारो, मनो निधनं, परोवरीयांसि वा एतानि ॥ १ ॥**

**प्र. –प्राणेषु……उपासीत** । वरीयस्त्वं – ज्येष्ठत्वम् परस्त्वम् – श्रेष्ठत्वम् ।परस्त्वे सति वरीयस्त्वं परोवरीयस्त्वम् । परश्शब्दः सान्तः । परोवरीयस्त्वगुणकप्राणदृष्ट्यापञ्चविधसामोपासनं कर्तव्यम् इत्यर्थः । तदेवाह – **प्राणो……एतानि । एतानि**प्राणादीनि **परोवरीयांसि** – परोवरीयस्त्वगुणकानि इत्यर्थः ॥

**।तस्य फलम्\]**

****

**परोवरीयो हास्य भवति । परोवरीयसो ह लोकाञ्जयति, य एतदेवं–विद्वान्प्राणेषु पञ्चविधं परोवरीयः सामोपास्ते । इति तु पञ्चविधस्य ॥ २ ॥**

****

**॥ इति सप्तमः खण्डः ॥**

****

**प्र. – परोवरीयो हास्य भवति–** उपासकस्यास्य जीवनं श्रेष्ठं भवति इत्यर्थः ।**इति तु पञ्चविधस्य** साम्नः उपासनमुक्तं भवति इत्यर्थः । शिष्टं स्पष्टम् ॥

****

**॥ इति सप्तमखण्डभाष्यम् ॥**

****

## ०८ 
**अष्टमः खण्डः**

****

**\[वाचि सप्तविधसामोपासनम्\]**

****

**अथ सप्तविधस्य – वाचि सप्तविधँ सामोपासीत – यत्किञ्च वाचो हिमितिस हिङ्कारो, यत्प्रेति स प्रस्तावो, यदेति स आदिः ॥ १ ॥**

**प्र. – अथ सप्तविधस्य** । सप्तविधस्य साम्नः उपासनं प्रस्तूयते इत्यर्थः । **वाचि…..उपासीत । वाचि** हिङ्कारप्रस्तावोङ्कारोद्गीथप्रतिहारोपद्रवनिधनाख्यसप्तविधायुक्ते साम्निवक्ष्यमाणप्रकारेण वाक्छब्दितशब्ददृष्टिः कर्तव्या इत्यर्थः । **यत्किञ्च हिङ्कारः । वाचः** .शब्दस्य अवयवभूतः हिमिति यः शब्दः, स हिङ्कारः । हिङ्कारस्य हिंशब्दवत्त्वसादृश्यात् ।ततश्च हिङ्कारे, लोके हिंशब्दा यावन्तः तद्बुद्धिः कर्तव्या इत्यर्थः । एवमुत्तरत्रापि ।**यत्प्रेति……..आदिः** । प्रस्तावे’सर्व’ प्रशब्दत्वबुद्धिः, कर्तव्या । उद्गीथस्य आद्यवयवभूतेओङ्कारे ‘अ’ इति शब्दबुद्धिः कर्तव्या इत्यर्थः ॥

****

**यदुदिति स उद्गीथो, यत् प्रतीति स प्रतिहारो, यदुपेति स उपद्रवो,यन्नीति तन्निधनम् ॥ २ ॥**

**प्र. – यदुदिति स उद्गीथः** इत्यादि । स्पष्टम् ॥

**\[उपासनाफलम्\]**

****

**दुग्धेऽस्मै वाग् दोहं यो वाचो दोहः, अन्नवानन्नादो भवति, य एतदेवंविद्वान् वाचि सप्तविधँ सामोपास्ते ॥ ३ ॥**

****

**॥ इति अष्टमः खण्डः ॥**

प्र. – उपासनाफलमाह **दुग्धे……भवति** । वाक्सम्बन्धी यो दोहोऽस्ति,वाक्साध्यं यत्फलम् इत्यर्थः । तत्फलं उपास्यमाना वाक् **अस्मै** उपासकाय **दुग्धे**प्रयच्छति इत्यर्थः । शिष्टं स्पष्टम् ॥

****

**॥ इति अष्टमखण्डभाष्यम् ॥**

****

## ०९ 
**नवमः खण्डः**

****

**\[सप्तविधे साम्नि आदित्यदृष्टिः\]**

****

**अथ खल्वमुमादित्यँ सप्तविधं सामोपासीत – सर्वदा समः, तेन साम, मांप्रति मां प्रतीति सर्वेण समः, तेन साम ॥ १ ॥**

****

**प्र. –अथ……उपासीत** । सप्तविधे साम्नि आदित्यबुद्धिः कर्तव्या इत्यर्थः ।सामादित्ययोः ऐक्याध्यासहेतुमाह – **सर्वदा समः तेन साम** । आदित्यस्य सर्वदासमपरिमाणत्वेन समत्वात् सामत्वम् इत्यर्थः । **मां……साम** । लोके हि, ‘आदित्योमां प्रति समः अभिमुखः, मां प्रति समः’ इतिः प्रतीयते । पुरुषविशेषं प्रति आभिमुख्यस्यपुरुषविशेषं प्रति अनाभिमुख्यस्य वा अभावात् । अतः सर्वं प्रति समत्वादपिसामत्वम् इत्यर्थः ॥

****

**तस्मिन्निमानि सर्वाणि भूतान्यन्वायत्ताानीति विद्यात् । तस्य यत्पुरोदयात् सहिङ्कारः । तदस्य पशवोऽन्वायत्ताः । तस्मात्ते हिङ् कुर्वन्ति ; हिङ्कारभाजिनोह्येतस्य साम्नः ॥ २ ॥**

****

**प्र. – तस्मिन्…..विद्यात् । तस्मिन्** – आदित्ये । सर्वभूतोपजीव्यतया आदित्यम्उपासीत इत्यर्थः । भूतानाम् उपजीवनप्रकारं कालभेदेन दर्शयति । **तस्य….साम्नः ।तस्य–**आदित्यस्य उदयात् **पुरा** – पूर्वं यद्रूपं, स हिङ्कारः । हिङ्कारे तद्रूपदृष्टिः कर्तव्याइत्यर्थः । एवमग्रेऽपि । **अस्य** आदित्यस्य हिङ्काराख्यं तत् रूपं पशवः **अन्वायत्ताः** –उपजीवन्ति । **हि** – यतः एव ते **एतस्य साम्नः–**सामरूपस्य आदित्यस्यसम्बन्धिहिंकारलक्षणरूपोपजीविनः । **तस्मात्ते हिङ् कुर्वन्ति** । अत एव पशवो हिमितिशब्दं कुवन्ति इत्यर्थः ॥

****

**\[प्रस्तावलक्षणम्\]**

****

**अथ यत् प्रथमोदिते स प्रस्तावः । तदस्य मनुष्या अन्वायत्ताः, तस्मात्तेप्रस्तुतिकामाः प्रशँसाकामाः; प्रस्तावभाजिनो ह्येतस्य साम्नः ॥ ३ ॥**

**प्र– अथ यत् प्रथमोदिते** इत्यादि । **प्रथमोदिते** -प्रथमोदयकालेप्रथमोदयकालावच्छिन्नः आदित्यः **प्रस्तावः** । अस्य तथाविधं रूपं मनुष्याः उपजीवन्तियतस्ते प्रस्तावाख्यप्रथमोदितादित्यरूपोपजीविनः, अत एव मनुष्याः **प्रस्तुतिकामाः**भवन्ति । प्रस्तुतिकामाः इत्यस्य विवरणं **प्रशंसाकामाः** इति ॥

****

**\[आदित्यसाम्नः आदिः\]**

****

**अथ यत् सङ्गववेलायाँ स आदिः । तदस्य वयाँस्यन्वायत्तानि । तस्मात्तान्यन्तरिक्षेऽनारम्बणान्यादायात्मानं परिपतन्ति ; आदिभाजीनि ह्येतस्य साम्नः ॥ ४ ॥**

****

**प्र. –अथ यत् सङ्गववेलायाम्** इत्यादि । **तानि वयांसि** पक्षिणः**अनारम्बणानि** – आलम्बनान्तरशून्यान्येव आत्मानमेव आलम्बनत्वेन आदाय आकाशेपरिपतन्ति । सङ्गवकालादित्यसम्बन्ध्यादिशब्दितोङ्काररूपोपजीवित्वादेव आदाय ‘परिपतनंपक्षिणाम् इत्यर्थः । **आदि**शब्दा**दाय**शब्दयोः आकारदकारवत्त्वसाम्यम् इहाभिप्रेतम् ॥

****

**\[आदित्यसाम–उद्गीथः\]**

****

**अथ यत् सम्प्रति मध्यन्दिने स उद्गीथः । तदस्य देवा अन्वायत्ताः ।तस्मात्ते सत्तमाः प्राजापत्यानाम् । उद्गीथभाजिनो ह्येतस्य साम्नः ॥ ५ ॥**

****

**प्र. – अथ यत् सम्प्रति मध्यन्दिने स उद्गीथः** इत्यादि । **सम्प्रति मध्यन्दिने**ऋजुमध्यन्दिने इत्यर्थः । **प्राजापत्यानां** – ‘देवासुराणां मध्ये ते **सत्तमा** – उत्तमाःइत्यर्थः । उद्गीथसत्तमशब्दयोः संयुक्ततकारश्रुतिमत्त्वसाम्यात् उपजीव्योपजीवकभावोक्तिःद्रष्टव्या ॥

****

**(प्रतिहारलाणम्।**

****

**अथ यदुर्ध्वं मध्यन्धिनात् प्रागपराह्णात् । स प्रतिहार । तपस्य गर्भा अन्वायत्ताः ।तस्मात्ते प्रतिहृता नावपद्यन्ते, प्रतिहारभाजिनो ह्येतस्य साम्नः ॥**

****

**प्र–अथ यदुर्ध्वं मध्यन्धिनात् प्रागपराह्णात् । स प्रतिहारः** इत्यादि । सवितुःप्रतिहारभक्तिरूपोपजीवित्वादेव ऊर्ध्वं प्रतिहताः सन्तः **गर्भाः नावपद्यन्ते–**द्वारेसत्यपि नाधः पतन्ति इत्यर्थः ॥

****

**\[उपद्रवलक्षणम्।**

****

**अथ यदूर्ध्वमपराह्णात् प्रागस्तमयात् , स उपद्रवः । तदस्यारण्याः अन्वायत्ताः ।तस्मात्ते पुरुष दृष्ट्वा कक्षँ श्वभ्रमित्युपद्रवन्ति । उपद्रवभाजिनो ह्येतस्य साम्नः ॥ ७ ॥**

**प्र.-अथ उपद्रवः** इत्यादि । आदित्यसम्बन्ध्युपद्रवभक्त्युपजीवित्वात् एवपुरुषदर्शनभीतानां आरण्यानां कक्षश्वभ्रादिषु उपद्रवणम् इत्यर्थः ॥

**\[निधनलक्षणम्\]**

****

**अथ यत्प्रथमास्तमिते, तन्निधनम् । तदस्य पितरोऽन्वायत्ताः ।तस्मात्तान्निदधति ; निधनभाजिनः ह्येतस्य साम्नः । एवं खल्वमुमादित्यँ सप्तविधँसामोपास्ते ॥ ८ ॥**

****

**॥ इति नवमः खण्डः ॥**

****

**प्र–अथ……साम्नः** । श्राद्धकर्तारो हि दर्भेषु पितॄन् निक्षिपन्ति, तदर्थान्पिण्डान् वा इत्यर्थः । **निधनभाजिनः हि** – निधनोपजीवित्वात् पितॄणां दर्भेषु निधनंप्राप्तवन्तः । उक्तमुपासनम् उपसंहरति **ह्येवं……उपास्ते** ॥

**॥ इति नवमखण्डभाष्यम् ॥**

****

## १० 
**दशमः खण्डः**

****

**\[सप्तविधे साम्नि आत्मसंमितत्वातिमृत्युत्वोपासनम् \]**

****

**अथ खल्वात्मसंमितमतिमृत्यु सप्तविधँ सामोपासीत, हिङ्कार इति त्र्यक्षरंप्रस्ताव इति त्र्यक्षरं तत् समम् ॥१॥**

****

**प्र. – अथ……उपासीत । अथ** – अध्यस्तादित्यभावसप्तविधसामोपासनोपदेशानन्तरम्अतिक्रान्तादित्यसप्तविधसामोपासनम् उपदिश्यते इत्यर्थः । अत्र **मृत्यु**शब्देन आदित्यःअभिधीयते । आदित्यस्य अहोरात्रकालावर्तनेन जगन्नाशहेतुत्वात् मृत्युत्वम् । **आत्मसंमितम्** –आत्मनां स्वेषाम् एषामेव त्र्यक्षरत्वेन परस्परसंमितत्वकथनात् आत्मसंमितत्वम् ।द्वाविंशत्यक्षरात्मकस्य सप्तविधसामभक्तिविशेषस्य एकविंशति लक्षणादित्यसंख्यातिरेकित्वात्अतिमृत्युत्वम् ।आत्मसम्मितत्वात् अतिमृत्युत्वप्रकारमेव दर्शयति । **हिङ्कार इति……समम्** ।अतश्च एतयोः उभयोः समत्वादेव आवापोद्वापौ न कर्तव्यौ इत्यर्थः ॥

**आदिरिति व्द्यक्षरं प्रतिहार इति चतुरक्षरं तत इहेकं तत् समम् ॥ २ ॥**

****

**प्र. – आदिरिति……तत्समम्** । चतुरक्षरात् एकमक्षरं गृहीत्वा **व्द्य**यक्षरे निवेशितेसमं भवति इत्यर्थः ॥

****

**उद्गीथ इति त्र्यक्षरम् उपद्रव इति चतुरक्षरं त्रिभिस्त्रिभिः समं भवति,अक्षरमतिशिष्यते । त्र्यक्षरं तत्समम् ॥ ३ ॥**

****

**प्र.-उद्गीथ इति……समम्** । उपद्रवः इति चतुरक्षरे एकस्मिन् अक्षरेपृथक्कृते सति अवशिष्टं त्र्यक्षरं सममेव भवति इत्यर्थः ॥

****

**निधनमिति त्र्यक्षरं तत्सममेव भवति । तानि ह वा एतानि द्वाविंशतिःअक्षराणि ॥ ४ ॥**

****

**प्र.-निधनमिति त्र्यक्षरं तत्सममेव भवति । उपसंहरति । तानिअक्षराणि** ।

स्पष्टोऽर्थः ॥

****

**एकविंशत्यादित्यमाप्नोति एकविंशो वा इतोऽसावादित्यः । द्वाविंशेनपरमादित्याज्जयति । तन्नाकं तद्विशोकम् ॥ ५ ॥**

**प्र.-एकविंशत्या……आदित्यः** । ‘द्वादशमासाः पञ्चर्तवः त्रय इमे लोकाःअसावादित्य एकविंशः’ (ऐ.ब्रा.४-५, तां.ब्रा.१०-१-१०) इति श्रुतेः यतः आदित्यस्यएकविंशत्वं, अतः सप्तविधभक्तिनामाक्षरगतैकविंशतिसंख्यया एकविंशतिसंख्याकम् आदित्यंप्राप्नोति । आदित्यसालोक्यं प्राप्नोति इत्यर्थः । **द्वाविंशेन……तद्विशोकम्** । अवशिष्टेन**द्वाविंशेन** अक्षरेण **आदित्यात्** परं दुःखासम्भिन्नं लोकं प्राप्नाति इत्यर्थः ॥

****

**आप्नोतीहादित्यस्य जयम् ; परो हास्यादित्यजयाज्जयो भवति । य एतदेवंविद्वान् आत्मसंमितमतिमृत्यु सप्तविधँ सामोपास्ते सामोपास्ते ॥ ६ ॥**

****

**॥ इति दशमः खण्डः ॥**

****

**प्र.आप्नोतीहादित्यस्य जयम्** इति । **इह** – लोके आदित्यजयं प्राप्नोतिइत्यर्थः । **परो हास्य विद्वान्** इत्यादि । य एवमुपास्ते तस्य आदित्यजयात् सर्वोत्कर्षोभवति इत्यर्थः ॥

****

**॥ इति दशमखण्डभाष्यम् ॥**

****

## ११ 
**एकादशः खण्डः**

****

**\[प्राणेषु गायत्रसामोपासनम्\]**

****

**मनो हिङ्कारो, बाक् प्रस्तावः, चक्षुरुद्गीथः, श्रोत्रं प्रतिहारः, प्राणोनिधनम् । एतद् गायत्रं प्राणेषु प्रोतम् ॥ १ ॥**

****

**प्र–**अथ गायत्ररथन्तरादिसामोपासनं प्रस्तूयते – **मनो……निधनम्** इतिगायत्राख्यस्य साम्नः हिङ्कारप्रस्तावोद्गीथप्रतिहारनिधनाख्यपञ्चविधभक्तिषु मनोवाक्चक्षुश्श्रोत्रप्राणदृष्टिः कर्तव्या इत्यर्थः । **एतद्गायत्रं प्राणेषु प्रोतम्** । अनेन आकारेणगायत्राख्यस्य साम्रः मन आदि प्राणानां च अध्यासाधिष्ठानभावलक्षणसम्बन्धेनपरस्परसम्बद्धम् इत्यर्थः ॥

**\[तस्य फलम्\]**

****

**स य एवमेतद्गायत्रं प्राणेषु प्रोतं वेद, प्राणी भवति, सर्वमायुरेति, ज्योग् जीवति,महान् प्रजया पशुभिर्भवति, महान्कीर्त्या । महामनाः स्यात् , तद्व्रतम् ॥ २ ॥**

****

**॥ इति एकादशः खण्डः ॥**

****

**प्र**.-तत्फलमाह **स य……..वेद** इत्यादि । **प्राणी भवति** – अविकलेन्द्रियोभवति इत्यर्थः । **ज्योक्** – उज्वलः, व्याध्यादिभिः अनुपहतः इत्यर्थः । **महामनाः स्यात्** –वदान्यमनस्को भवेत् इत्यर्थः **तद्व्रतम्** – महामनस्कत्वम् एतदुपासनाङ्गम् इत्यर्थः ।एवमग्रेऽपि नेयम् । शिष्टं स्पष्टम् ॥

****

**॥ इति एकादशखण्डभाष्यम् ॥**

****

## १२ 
**द्वादशः खण्डः**

****

**\[रथन्तरसामः उपासनम्\]**

****

**अभिमन्थति स हिङ्कारः धूमो जायते स प्रस्तावः, ज्वलति स उद्गीथः,अङ्गारा भवन्ति स प्रतिहारः, उपशाम्यति तन्निधनँ सँशाम्यति तन्निधनम् ।तद्रथन्तरमग्नौ प्रोतम् ॥ १ ॥**

****

**प्र.-**अभिमन्थति इत्यादि । **उपशमः** – सावशेषः शमः । निःशेषोपशमः **संशमः** ।एतद्रथन्तरं व्रतम् । अग्नेः अभिमुखो **नाचामेत्** न भक्षयेत् । न **निष्ठीवेत्** श्लेष्मादिनिरसनंच न कुर्यात् इत्यर्थः ।

****

**स, य एतदेवं रथन्तरमग्नौ प्रोतं वेद, ब्रह्मवर्चस्यन्नादो भवति, सर्वमायुरेति,ज्योग् जीवति, महान् प्रजया पशुभिर्भवति, महान्कीर्त्या । न प्रत्यङ्डग्निमाचामेन्ननिष्ठीवेत् । तद्व्रतम् ॥ २ ॥**

****

**॥ इति द्वादशः खण्डः ॥**

****

**प्र. – स य वेद** इत्यादि । अग्नेरभिमुखो’ **नाचामेत्** – न भक्षयेत् । न **निष्ठीवेत्** –श्लेष्मादिनिरसनञ्च न कुर्यादित्यर्थः ॥

****

**॥ इति द्वादशखण्डभाष्यम् ॥**

****

## १३ 
**त्रयोदशः खण्डः**

****

**\[मिथुने वामदेव्योपासनम्\]**

****

**उपमन्त्रयते स हिङ्कारः, ज्ञपयते स प्रस्तावः, स्त्रिया सह शेते सउद्गीथः, प्रतिर्स्त्री सह शेते स प्रतिहारः, कालं गच्छति तन्निधनम् , पारं गच्छतितन्निधनम् । एतद्वामदेव्यं मिथुने प्रोतम् ॥ १ ॥**

****

**प्र. –उपमन्त्रयते स हिङ्कारः** । **उपमन्त्रणं** – संकेतकरणम् । **ज्ञपयते स**प्रस्तावः । **ज्ञपनं** – तोषणम् । मरणतोषणानिशामनेषु मित्वात् ज्ञा धातोर्हस्वः ।**स्त्रिया सह शेते स उद्गीथः** । एकपर्यङ्कोपवेशनं सहशयनम् । **प्रतिस्त्री सह शेते सप्रतिहारः** । स्त्रिया आभिमुख्येन शयनम् इत्यर्थः । **कालं……निधनम्** । मैथुननिवृत्तिःइत्यर्थः ॥

****

**\[वामदेव्योपासनस्य फलम्\]**

****

**स य एवमेतद् वामदेव्यं मिथुने प्रोतं वेद, मिथुनीभवति, मिथुनात्मिथुनात् प्रजायते, सर्वमायुरेति, ज्योग् जीवति, महान् प्रजया पशुभिर्भवति, महान्कीर्त्या । न काञ्चन परिहरेत् , तद्व्रतम् ॥ २ ॥**

****

**॥ इति त्रयोदशः खण्डः ॥**

**प्र.** फलमाह….**स य……वेद** इत्यादि । **मिथुनी भवति** । सर्वदा स्त्रियाअवियुक्तो भवति इत्यर्थः । **मिथुनान्मिथुनात्प्रजायते** । अमोघरेताः भवति इत्यर्थः ।**न काञ्चन परिहरेत् तद्व्रतम्** । काञ्चन स्त्रियं प्रार्थयमानाम् इति शेषः ।प्रार्थयमानसर्वयोषिद्गमनस्य वामदेव्योपासनाङ्गत्वेन विधानात् परदारगमनप्रतिषेधकवचनानितदतिरिक्तविषयाणि द्रष्टव्यानि ॥

****

## १४ 
**चतुर्दशः खण्डः**

****

**\[आदित्ये बृहत्सामोपासनम्\]**

****

**उद्यन् हिङ्कारः, उदितः प्रस्तावः मध्यन्दिन उद्गीथः, अपराह्णः प्रतिहारः,अस्तं यन्निधनम् । एतद्वृहदादित्ये प्रोतम् ॥ १ ॥**

–

**प्र–उद्यन् हिङ्कारः उदितः प्रस्तावः** इत्यादि । आदित्य इति शेषः ।**मध्यन्दिन उद्गीथः** । मध्यन्दिनकालावच्छिन्नः आदित्यः उद्गीथः इत्यर्थः । **अपराह्णःप्रतिहारः** । अपराहकालावच्छिन्नः आदित्यः प्रतिहारः इत्यर्थः । **अस्तं यन्निधनम् । यन्** –गच्छम् इत्यर्थः ॥

****

**स य एवमेतद्वृहदादित्ये प्रोतं वेद, तेजस्व्यन्नादो भवति, सर्वमायुरेति,ज्योग् जीवति, महान् प्रजया पशुभिर्भवति, महान् कीर्त्या, तपन्तं न निन्देत् ।तद्व्रतम् ॥ २ ॥**

****

**॥ इति चतुर्दशः खण्डः ॥**

****

**प्र–स य एवमेतद्वृहदादित्ये प्रोतं वेद** इत्यादि । **तपन्तं न निन्देत्तद्व्रतम्** । तपन्तम् आदित्यं न निन्देत् इत्यर्थः ॥

****

**॥ इति चतुर्दशखण्डभाष्यम् ॥**

****

## १५ 
**पञ्चदशः खण्डः**

****

**\[पर्जन्येवैरूप्यसामोपासनम्\]**

****

**अभ्राणि संप्लवन्ते स हिङ्कारः, मेघो जायते स प्रस्तावः, वर्षति सउद्गीथः, विद्योतते स्तनयति स प्रतिहारः, उद्गृह्णाति तन्निधनम् । एतद् वैरूपंपर्जन्ये प्रोतम् ॥ १ ॥**

****

**प्र. – अभ्राणि सम्प्लवन्ते स हिङ्कारः । अभ्राणि** – जलधारकत्वमात्रावस्थापन्नानि।संप्लवः-सञ्चारः । **मेघो जायते । मेघः** सेचकत्वावस्थापन्नः । **उद्गृह्णाति**उद्ग्रहणम् वर्षसमाप्तिः । **एतद् वैरूपं पर्जन्ये प्रोतं** । वैरूपं-वैरूपाख्यं सामइत्यर्थः ।

****

**\[तस्य फलम्\]**

****

**स, य एवमेतद् वैरूप्यं पर्जन्ये प्रोतं वेद, विरूपाँश्च सुरूपाँश्च पशूनवरुन्धे,सर्वमायुरेति, ज्योग् जीवति, महान् प्रजया पशुभिर्भवति, महान् कीर्त्या ।वर्षन्तं न निन्देत् । तद्व्रतम् ॥ २ ॥**

****

**॥ इति पञ्चदशः खण्डः ॥**

****

**प्र.-स य अवरुन्धे । विरूपान्** – ‘विविधरूपान्’ सुरूपान् – शोभनरूपान्**अवरुन्धे** – प्राप्नोति इत्यर्थः । **वर्षन्तं न निन्देत् तद्व्रतम्** । **वर्षन्तं** – पर्जन्यम् इत्यर्थः ॥

**॥ इति पञ्चर्दशखण्डभाष्यम् ॥**

****

## १६ 
**षोडशः खण्डः**

****

**\[वैराजसाम्नः उपासनम्\]**

****

**वसन्तो हिङ्कारः, ग्रीष्मः प्रस्तावः, वर्षा उद्गीथः, शरत् प्रतिहारः, हेमन्तो निधनम् ।एतद् वैराजमृतुषु प्रोतम् ॥१॥**

****

**स य एवमेतद् वैराजमृतुषु प्रोतं वेद, विराजति प्रजया पशुभिर्ब्रह्मवर्चसेन,सर्वमायुरेति, ज्योग्जीवति, महान् प्रजया पशुभिर्भवति, महान् कीर्त्या ऋतून्न निन्देत् , तत् व्रतम् ॥ २ ॥**

****

**॥ इति षोडशः खण्डः ॥**

****

**प्र. – वसन्तो हिङ्कारः** इत्यादि । स्पष्टम् । **वैराजं** – वैराजाख्यं साम इत्यर्थः ॥

**॥ इति षोडशखण्डभाष्यम् ॥**

****

## १७ 
**सप्तदशः खण्डः**

****

**\[शक्करीसाम्नः उपासनम्\]**

****

**पृथिवी हिङ्कारः, अन्तरिक्षं प्रस्तावः, द्यौरुद्गीथः, दिशः प्रतिहारः, समुद्रोनिधनम् । एताः शक्कर्यो लोकेषु प्रोताः ॥ १ ॥**

****

**प्र. – पृथिवी हिङ्कारः** इत्यादि । स्पष्टम् । **शक्कर्यः** – शक्कर्याख्यं साम इत्यर्थः ।‘नित्य बहुवचनम् ॥

**\[शक्करीसाम्नः फलम्\]**

****

**स य एवमेताः शक्वर्यो लोकेषु प्रोता वेद लोकीभवति, सर्वमायुरेति,ज्योग् जीवति महान् प्रजया पशुभिर्भवति, महान् कीर्त्या । लोकान् निन्देत् ,तद् व्रतम् ॥ २ ॥**

****

**॥ इति सप्तदशः खण्डः ॥**

****

**प्र–स य एवमेताः** इत्यादि । **लोकीभवति** – उत्तमलोकप्राप्तो भवति इत्यर्थः ।शिष्टं स्पष्टम् ॥

****

**॥ इति सप्तदशखण्डभाष्यम् ॥**

****

## १८ 
**अष्टादशः खण्डः**

****

**\[पशुदृष्ट्या रेवतीसामोपासनम्\]**

****

**अजा हिङ्कारः, अवयः प्रस्तावो गाव उद्गीथः, अश्वाः प्रतिहारः, पुरुषोनिधनम् । एतारेवत्यः पशुषु प्रोताः ॥ १ ॥**

****

**स, य एवमेता रेवत्यः पशुषु प्रोता वेद, पशुमान् भवति, सर्वमायुरेति,ज्योग् जीवति, महान् प्रजया पशुभिर्भवति, महान् कीर्त्या । पशून् न निन्देत् ।तद् व्रतम् ॥ २ ॥**

****

**॥ इति अष्टादशः खण्डः ॥**

**प्र.– अजा……पशुषु प्रोताः । रेवत्यः** इत्यपि शक्कर्यः इतिवत् नित्यबहुवचनं,सामविशेषनाम ॥

****

**॥ इति अष्टादशखण्डभाष्यम् ॥**

****

## १९ 
**एकोनविंशः खण्डः**

****

**\[अङ्गदृष्ट्या यज्ञायज्ञीयसामोपासनम्\]**

****

**लोम हिङ्कारः, त्वक् प्रस्तावो, माँसमुद्गीथः, अस्थि प्रतिहारः, मज्जानिधनम् । एतद् यज्ञायज्ञीयमङ्गेषु प्रोतम् ॥ १ ॥**

****

**स य एवमेतद् यज्ञायज्ञीयमङ्गेषु प्रोतं वेद, अङ्गीभवति । नाङ्गेन विहूर्च्छति,सर्वमायुरेति, ज्योग् जीवति, महान् प्रजया पशुभिर्भवति, महान् कीर्त्या । संवत्सरंमज्जो नाश्नीयात् । तद् व्रतं, मज्जो नाश्नीयादिति वा ॥ २ ॥**

****

**॥ इति एकोनविशः खण्डः ॥**

****

**प्र.-लोमहिङ्कारस्त्वक्प्रस्तावः** इत्यादि । स्पष्टम् ॥**स य एवमेतद्यज्ञायज्ञीयम्** इत्यादि । **अङ्गीभवति** – समग्राङ्गयुक्तो भवतिइत्यर्थः । **नाङ्गेन विहूर्च्छति । अङ्गेन** – हस्तपादादिना **न विहूर्च्छति** कुटिलो नभवति इत्यर्थः । ‘हुर्छा कौटिल्ये’ (धा.पा.२११) इति हि धातुः। **संवत्सरं मज्जो नाश्नीयात्तद्वतम् । मज्जः-**मज्जाख्यं मांसविशेषान् इत्यर्थः । मज्जो नाश्नीयादिति वा । व्रतं ।सर्वदा इति शेषः ॥

**॥ इति एकोनविंशखण्डभाष्यम् ॥**

****

## २० 
**विंशः खण्डः**

****

**\[राजनसामोपासनम्\]**

****

**अग्निर्हिङ्कारो, वायुः प्रस्तावः, आदित्य उद्गीथः, नक्षत्राणि प्रतिहारः,चन्द्रमा निधनम् , एतद् राजनं देवतासु प्रोतम् ॥ १ ॥**

****

**प्र. – अगिर्हिङ्कारः** इत्यादि । स्पष्टम् । **राजनं** – राजनाख्यं साम इत्यर्थः ॥

**\[तस्य फलम्\]**

****

**स, य एवमेतद् राजनं देवतासु प्रोतं वेद, एतासामेव देवतानाँ सलोकताँसार्ष्टिताँ सायुज्यं गच्छति, सर्वमायुरेति, ज्योग् जीवति, महान् प्रजयापशुभिर्भवति, महान् कीर्त्या । ब्राह्मणान्न निन्देत् , तद् व्रतम् ॥ २ ॥**

****

**॥ इति विंशः खण्डः ॥**

****

**प्र.-स य एवमेतद्राजनम्** इत्यादि । **सार्ष्टिता** – समानऋद्धित्वम् । **सायुज्यं** –समानभोग्यत्वम् । **ब्राह्मणान् न निन्देत् तद्व्रतम्** । एते वै देवाः प्रत्यक्षं यद्ब्राह्मणाः’ । इतिश्रुतेः । ब्राह्मणनिन्दैव देवतानिन्दा इति भावः ॥

****

**॥ इति विंशखण्डभाष्यम् ॥**

****

## २१ 
**एकविंशः खण्डः**

****

**\[त्रयीविद्यादिदृष्ट्या सामोपासनम् \]**

****

**त्रयी विद्या हिङ्कारस्त्रय इमे लोकास्स प्रस्तावोऽग्निर्वायुरादित्यस्स उद्गीथोनक्षत्राणि वयाँसि मरीचयस्स प्रतिहारः, सर्पा गन्धर्वाः, पितरस्तत्रिधनम् ।एतत् साम सर्वस्मिन् प्रोतम् ॥ १ ॥**

****

**प्र.-त्रयी विद्या हिङ्कारस्त्रय इमे लोकास्सः** इत्यादि । स्पष्टम् । **एतत् सामसर्वस्मिन् प्रोतम्** । अत्र सामनामविशेषानिर्देशात् सामशब्दः सामसामान्यपरः ॥

****

**\[तस्य फलम्\]**

****

**स य एवमेतत् साम सर्वस्मिन् प्रोतं वेद, सर्वँ ह भवति ॥ २ ॥**

****

**प्र. – स य एवमेतत् साम सर्वस्मिन् प्रोतं वेद** । तस्य सर्वं हि भवति ।काम्यमानं सर्वम् आप्नोति इत्यर्थः ॥

****

**\[त्रयीविद्यादिस्तुतिः\]**

****

**तदेष श्लोकः । यानि पञ्चधा त्रीणि त्रीणि तेभ्यो न ज्यायः परमन्यदस्ति ॥३॥**

****

**प्र.-तदेष श्लोकः** । तत् – उक्ते सर्वात्मकसामोपासने **एषः**वक्ष्यमाणमन्त्रोऽप्यस्ति इत्यर्थः । तमेवाह – **यानि……परमन्यदस्ति । त्रीणि त्रीणि** –त्रयी विद्या हिङ्कारस्रय इमे लोका ‘इत्यादिना उक्तानि \[त्रयीविद्या, लोकत्रयं,अग्निवाय्वादित्याः, नक्षत्रवयोमरीचयः, सर्पगन्धर्वपितरश्चेत्येतानि यानि त्रीणिहिङ्कारादिरूपेण पञ्चधा भवन्ति । अतः **परं** – उत्कृष्टं **अन्यत्** श्रेयः किमपि नास्तिइत्यर्थः ॥

****

**यस्तद् वेद स वेद सर्वं सर्वा दिशो बलिमस्मै हरन्ति ॥**

**सर्वमस्मीत्युपासीत, तद् व्रतं तद् व्रतम् ॥ ४ ॥**

****

**॥ इति एकविंशः खण्डः ॥**

****

**प्र. – यस्तद्वेद स वेद सर्वं** । एतदुपासकः सर्वज्ञो भवति इत्यर्थः । **सर्वा……हरन्ति** ।सर्वदिग्वर्तिनोपि वशीकृताः **अस्मै–**उपासकाय उपहारान् समर्पयन्ति इत्यर्थः ।**सर्वमस्मीत्युपासीत** । सामसामान्ये उक्तरीत्या ‘सर्वत्वाश्रयत्वेन स्वाभिन्नत्वेन चउपासना कर्तव्या इत्यर्थः । **तद् व्रतं तद् व्रतम्** । तस्य तदेव व्रतम् , नान्यद् ।व्रतमस्तिइत्यर्थः । द्विरुक्तिः सामोपासनसमाप्त्यर्था ॥

****

**॥ इति एकविंशखण्डभाष्यम् ॥**

****

## २२ 
**द्वाविंशः खण्डः**

****

**\[गानविशेषोपदेशः\]**

****

**विनर्दि साम्नो वृणे पशव्यमित्यग्नेरुद्गीथोऽनिरुक्तः प्रजापतेः निरुक्तस्सोमस्यमृदु श्लक्ष्णं वायोः श्लक्ष्णं बलवदिन्द्रस्य क्रौञ्चं बृहस्पतेरपध्वान्तं वरुणस्यतान् सर्वानेवोपसेवेत, वारुणं त्वेव वर्जयेत् ॥ १ ॥**

****

**प्र–** एवं सामोपासनं समाप्य गानविशेषान् उद्गातुरुपदिशति – **विनर्दिसाम्नोवृणे पशव्यम्** इति । विशिष्टो नर्दः स्वरविशेषः, ऋषभकूजितसमः सः अस्य अस्तीतिविनर्दि । गानमिति वाक्यशेषः । **साम्नः** – सामसम्बन्धि । **पशव्यं** – पशुहितम् । ‘उगवादिभ्योयत्’ (पा.सू.५-१-२) इति यत् । सामसम्बन्दिविनर्दिगानं **वृणे–**प्रार्थयेतपुरुषव्यत्ययश्छान्दसः । **अग्नेरुद्गीथोऽनिरुक्तः** । अग्निदेवत्यम् उद्गानं **अनिरुक्तः** .अस्पष्टं भवति । अस्पष्टो गानविशेषोऽग्निप्रीतिहेतुः भवति इत्यर्थः । **प्रजापतेर्निरुक्तः** ।**निरुक्तः** – स्पष्टो गानविशेषः प्रजापतिदैवत्यः । प्रजापतिप्रीतिहेतुः इत्यर्थः । **सोमस्यमृदु श्लक्ष्णं वायोः श्लक्ष्णं** । स्पष्टम् । **बलवदिन्द्रस्य । बलवत्** – बलवत्प्रयत्रोपेतम्इत्यर्थः । **क्रौञ्चं बृहस्पतेः** । क्रौञ्चपक्षिनादसमं बार्हस्पत्यं गानम् इत्यर्थः । **अपध्वान्तंवरुणस्य** भिन्नकांस्यसमं वारुणगानमित्यर्थः **तान् वर्जयेत्** । अपध्वान्तगानव्यतिरिक्तान्सर्वान् उद्गीथान् उपसेवेत इत्यर्थः ॥

****

**अमृतत्वं देवेभ्य आगायानीत्यागायेत् । स्वधां पितृभ्य आशांमनुष्येभ्यस्तृणोदकं पशुभ्यः, स्वर्गं लोकं यजमानाय, अन्नमात्मन आगायानीति ।एतानि मनसा ध्यायन् अप्रमत्तः स्तुवीत ॥ २ ॥**

****

**प्र. – अमृतत्वं……आगायेत्** । अमृतत्वप्राप्तिम् **आगायानि** – गानेन साधयानिइति **आगायेत्** – गानं कुर्यात् इत्यर्थः । यथाप्रार्थनं फलं भवति इति भावः । **स्वधांपितृभ्यः** । आगायानि इति सर्वत्र सम्बन्धः । **आशां मनुष्येभ्यः, तृणोदकं पशुभ्यः,स्वर्ग लोकं यजमानाय, अन्नमात्मने आगायानि** इति आगायेत् इत्यर्थः । **एतानि……स्तुवीत । एतानि** – देवामृतत्वादीनि फलानि मनसा ध्यायन् स्वरादिषु अप्रमत्तस्सन्स्तोत्रं कुर्यात् इत्यर्थः ॥

****

**सर्वे स्वरा इन्द्रस्यात्मानः, सर्व ऊष्माणः प्रजापतेरात्मानः, सर्वे स्पर्शाःमृत्योरात्मानः । तं यदि स्वरेषूपालभेत, इन्द्रं शरणं प्रपन्नोऽभूवम् । स त्वाप्रतिवक्ष्यतीत्येनं ब्रूयात् ॥ ३ ॥**

****

**प्र.-सर्वे……आत्मनः** । अचः **स्वराः । आत्मानः–**‘अवयवसदृशाःइत्यर्थः । श-ष-स-हाः **ऊष्माणः** । कादयो मावसानाः **स्पर्शाः । तं यदि स्वरेषूपालभेत** ।एवंविधम् उद्गातारं यदि कश्चित् आगत्य ‘त्वया दुष्टः स्वरः प्रयुक्तः’ इत्युपालम्भंकुर्यात् इत्यर्थः । **इन्द्रं ब्रूयात् । इन्द्रमहं शरणं** गतः । तस्मात् इन्द्रः एव तव प्रत्युत्तरंदास्यति इति तदा तम् आक्षेप्तारं प्रति ब्रूयात् इत्यर्थः ॥

****

**अथ यद्येनमूष्मसूपालभेत, प्रजापति शरणं प्रपन्नोऽभूवं, स त्वाप्रतिपेक्ष्यतीत्येनं ब्रूयात् । अथ यद्येनँ स्पर्शेषूपालभेत, मृत्युं शरणं प्रपन्नोऽभूवं,स त्वा प्रतिधक्ष्यतीत्येनं ब्रूयात् ॥ ४ ॥**

****

**प्र– अथ यद्येनमूष्मसूपालभेत** इत्यादि । पूर्ववत् उक्तार्थम् । **स त्वा प्रतिपेक्ष्यतीत्येनं ब्रूयात् । त्वा प्रति** – त्वां प्रति **पेक्ष्यति** – चूर्णयिष्यति इत्यर्थः । ‘पिष्ल्सञ्चूर्णने’ (धा.पा.१४५६) इति हि धातुः । **स त्वा प्रति धक्ष्यतीत्येनं ब्रूयात् । वक्ष्यति**भस्मीकरिष्यति इत्यर्थः । ‘दह भस्मीकरणे’ (धा.पा.९९१) इति हि धातुः ॥

****

**सर्वे स्वरा घोषवन्तो बलवन्तो वक्तव्याः, इन्द्रे बलं दधानीति । सर्वेऊष्माणोऽग्रस्ता अनिरस्ता विवृता वक्तव्याः, प्रजापतेरात्मानं परिददानीति ।सर्वे स्पर्शा लेशेनानभिनिहिता वक्तव्याः, मृत्योरात्मानं परिहराणीति ॥ ५ ॥**

****

**॥ इति द्वाविंशः खण्डः ॥**

****

**प्र. – सर्वे……दधानीति** । घोषवत्तया बलवत्तया उच्चारणम् इन्द्रस्य बलाधायकम्इत्यर्थः । **सर्वे……वक्तव्याः । अग्रस्ताः–**अन्तरप्रवेशिताः । **अनिरस्ताः** – बहिरक्षिप्ताः।‘लुमवर्णपदं ग्रस्तं निरस्तं त्वरितोदितम्’ (अ.को. १-६-२०) इत्यमरः । **विवृताः–** विवृतप्रयत्नोपेताः।**प्रजापतेरात्मानं परिददानीति** । ऊष्मणां प्रजापत्यात्मकत्वात् अग्रस्तत्वादियुक्त ऊष्मोच्चारणेप्रजापतेः आत्मलाभः भवति इत्यर्थः । **सर्वे स्पर्शाः……वक्तव्याः** । **लेशेन** अल्पशः**अनभिनिहिताः** – अनभिक्षिप्ताः, अद्रुतोच्चारिता इति यावत् । **मृत्योरात्मानं परिहराणीति** ।सर्वेषां स्पर्शानां मृत्य्वात्मकत्वात् स्पर्शानां तेषां दोषेभ्यः परि**हृ**त्य उच्चारणे मृत्योःआत्मैव दोषेभ्यः परिहतो भवति इति भावः ॥

**\[इति द्वाविंशखण्डभाष्यम्\]**

****

## २३ 
**त्रयोविंशः खण्डः**

****

**\[ओङ्कारब्रह्मोपासनविधिः\]**

****

**त्रयो धर्मस्कन्धा यज्ञोऽध्ययनं दानमिति प्रथमः, तप एव द्वितीयः,ब्रह्मचार्याचार्यकुलवासी तृतीयोऽत्यन्तमात्मानमाचार्यकुलेऽवसादयन् । सर्व एतेपुण्यलोका भवन्ति; ब्रह्मसँस्थोऽमृतत्वमेति ॥१॥**

****

**प्र.**– ओङ्कारेण ब्रह्मोपासनं विधातुं प्रस्तौति – **त्रयो धर्मस्कन्धाः** इत्यादि ।**धर्मस्कन्धाः** – धर्मसाधकमार्गाः । आश्रमरूपमार्गाः त्रयः इत्यर्थः । **यज्ञो…. प्रथमः** ।यज्ञाध्ययनदानशब्दैः गृहस्थाश्रमः उच्यते । अध्ययनशब्दः वेदाभ्यासपरः । **तप एवद्वितीयः** । तपश्शब्देन वैखानसपारिव्राज्ययोः ग्रहणम् । उभयोः तपःप्रधानत्वात् ।तपश्शब्दो हि कायक्लेशे रूढः । स च द्वयोरपि समानः । **ब्रह्मचारी……अवसादयन्** ।अत्यन्तम् आचार्यकुले नियमैः देहं क्षपयन् तृतीयाश्रमे इत्यर्थः । **सर्वे एते……एति** । एवंत्रित्वेन सङ् गृहीतानां चतुर्णाम् आश्रमाणां मध्ये यः **ब्रह्मसंस्थः** ब्रह्मनिष्ठः समुक्तिभाग् भवति । ब्रह्मनिष्ठाविकलाः केवलाश्रमिणः पुण्यलोकभाजः भवन्ति इत्यर्थः ।एवमेव हि ‘अनुष्ठेयं बादरायणस्साम्यश्रुतेः’ (ब्र.सू.३-४-१९) इत्यत्र भाषितम् । न चअत्र ब्रह्मसंस्थशब्दात् संन्यासाश्रमप्रतिपत्तिः इति शङ्क्यम् । ब्रह्मसंस्थशब्दस्य प्रोक्षिणीन्यायेनयोगेन एव वृत्त्युपपत्तौ संन्यासे रूढेः अनभ्युपगन्तव्यत्वात् । योगमात्रस्य चआश्रमान्तरसाधारणत्वात् न ब्रह्मसंस्थशब्देन संन्यासाश्रमग्रहणे प्रमाणं पश्यामः । न चसम्पूर्वस्य तिष्ठतेः समाप्तिवाचकत्वात् , अनन्यव्यापारत्वलक्षणाया ब्रह्मणि समाप्तेः‘संन्यासिष्विव’ अग्निहोत्रादिकर्मान्तरव्यग्राश्रमान्तरेषु असम्भवात्, ब्रह्मसंस्थशब्देन परिव्राडेवउच्यते इति वाच्यम् । स्वाश्रमोचित धर्म व्यग्रतायाः संन्यासिषु अपि अविशिष्टत्वात् ।तदतिरिक्तव्यापारराहित्यस्य सर्वाश्रमेषु अपि सम्भवात् न ब्रह्मसंस्थशब्देन चतुर्थाश्रमपरामर्शेहेतुं पश्यामः ॥

**\[ओङ्कारस्तुतिः\]**

****

**प्रजापतिर्लोकानभ्यतपत् । तेभ्योऽभितप्तेभ्यस्त्रयीविद्या संप्रास्रवत्तामभ्यतपत् । तस्या अभितप्ताया एतान्यक्षराणि संप्रास्रवन्त, भूर्भुवस्सुवःइति ॥ २ ॥**

**प्र.** – एवं ‘ब्रह्मसंस्थः अमृतत्वमेति’ इति अमृतत्वसाधनं ब्रह्मोपासनम् उक्त्वातत्प्रणवाङ्गकमिति वक्तुं प्रणवं स्तौति – **प्रजापतिर्लोकानभ्यतपत्** इत्यादिना । **अभ्यतपत्** –सारनिष्कर्षाय लोकान् पर्यालोचयत् इत्यर्थः । **तेभ्यो…. संप्रास्रवत् । त्रयीविद्यासंप्रास्रवत्** – सारत्वेन निष्पन्ना अभवत् इत्यर्थः । एवम् उत्तरत्रापि द्रष्टव्यम् ॥

****

**तान्यभ्यतपत् । तेभ्योऽभितप्तेभ्य ओङ्कारः संप्रास्रवत् । तद् यथा शङ् कुनासर्वाणि पर्णानि संतृण्णानि एवमोंकारेण सर्वा वाक् संतृण्णा । ओङ्कार एवेदँसर्वम् , ओङ्कार एवेदँ सर्वम् ॥ ३ ॥**

****

**॥ इति त्रयोविंशः खण्डः ॥**

****

**प्र– तान्यभ्यतपत्** इत्यादि । **तद्यथा……सर्वम् । यथा सर्वाणि** पत्रजातानि**शंकुना** – पर्णनालेन **संतृण्णानि** – व्याप्तानि भवन्ति, **एवम्**, ‘ओङ्कारो वै सर्वा वाक्’ – इतिश्रुतेः **ओङ्कारेण सर्वा वाक्** व्याप्ता अतः **ओङ्कारः** एव सर्वं वाङ्मयम् । अतःओङ्कारेण ब्रह्मोपासनं कर्तव्यम् इति पर्यवसितोऽर्थः । द्विरुक्तिः विद्यासमाप्त्यर्था ॥

****

**॥ इति त्रयोविंशखण्डभाष्यम् ॥**

## २४ 
**चतुर्विंशः खण्डः**

****

**\[प्रातस्सवनादि कर्माङ्गाणि\]**

****

**ब्रह्मवादिनो वदन्ति – यद्वसूनां प्रातस्सवनँ रुद्राणां माध्यन्दिनँ . –सवनमादित्यानाञ्च विश्वेषाञ्च देवानां तृतीयसवनम् ॥ १ ॥**

****

**प्र.** – प्रसङ्गात् कर्माङ्गानि कानिचित् विधातुं प्रस्तौति – **ब्रह्मवादिनः वदन्ति**इत्यादिना । **ब्रह्मवादिनः** – वेदवेत्तारः इत्यर्थः । ते किं वदन्ति इत्यत्राह – **यद्वसूनांप्रातस्सवनम्** इत्यादि । प्रातस्सवन-माध्यन्दिनसवन-तृतीयसवनेश्वरैः वसुरुद्रादित्यविश्वेदेवैःतत्सवनफलभूताः पृथिव्यन्तरिक्षस्वर्लोकाः वशीकृताः इत्यर्थः ॥

****

**क्व तर्हि यजमानस्य लोक इति । स यस्तन्न विद्यात् कथं कुर्यात्अथ विद्वान् कुर्यात् ॥ २ ॥**

**प्र. – क्व तर्हि यजमानस्य लोकः** इति । एवं तैः लोकानां वशीकृततयाअवशिष्टस्य लोकस्य यजमानप्राप्यस्य अभावात् यजमानस्य लोकः **क्व** अस्तीति वेदितव्यम्इत्यर्थः । **स यस्तन्न विद्यात् कथं कुर्यात्** । यस्य यजमानप्राप्यलोकस्थानज्ञानं नास्तिसोऽज्ञः कथं कर्म कुर्यात् । **अथ विद्वान् कुर्यात्** । तस्मात् लोकस्वीकरणोपायभूतंवक्ष्यमाणं सामगान-होम-मन्त्रोत्थानलक्षणं ज्ञात्वैव कुर्यात् इत्यर्थः ॥

**\[प्रातस्सवनप्राप्युपायः\]**

****

**मी पुरा प्रातरनुवाकस्योपाकरणात्, जघनेन गार्हपत्यस्योदङ्मुख उपविश्यस वासर्वं सामाभिगायति ॥ ३ ॥**

****

**प्र**. – तदेवाह – **पुरा प्रातरनुवाकस्योपाकरणात्** इत्यादि । **प्रातरनुवाकस्योपाकरणात्पुरा** – प्रातरनुवाकारम्भात् प्राक् गार्हपत्यस्य **जघनेन** – पश्चात् **उदङ्मुख** उ**पविश्य वासवं** –वसुदैवत्यं **साम सः** विद्वान् गायेत् इत्यर्थः ॥

****

**लोकद्वारमपावार्णू २–३–३ पश्येम त्वा वयँ रा ३–३–३–३.७३ हुं ३ आ२–३–३ जा ३ यो ३ आ १–२–४–५ इति ॥ ४ ॥**

**प्र**.-तदेव साम आह – **लोकद्वारमपावृणु पश्येम त्वा वयं राज्याय** इति ।हे अग्ने! पृथिवीलोकप्राप्तये द्वारम् अपावृणु । तेन अपावृतेन द्वारेण त्वां **राज्याय**पृथिवीलोकप्राप्तिफलाय पश्येम इत्यर्थः ॥

****

**अथ जुहोति, नमोऽग्नये पृथिवीक्षिते लोकक्षिते । ‘लोकं मे यजमानायविन्द‘ एष वे यजमानस्य लोकः । एतास्मि ॥ ५ ॥**

****

**अत्र यजमानः परस्तादायुषः । स्वाहा । अपजहि परिघम् इत्युक्त्वोत्तिष्ठति ।तस्मै वसवः प्रातस्सवनँ संप्रयच्छन्ति ॥ ६ ॥**

****

**प्र.-अथ जुहोति । अथ** – अनन्तरम् अनेन वक्ष्यमाणेन मन्त्रेण जुहोति इत्यर्थः ।होममन्त्रमेव आह – **नमोऽग्नये…. लोकक्षिते** इत्यादि । **पृथिवीक्षिते** – पृथिवीनिवासाय **लोकक्षिते** –लोकनिवासाय अग्नये नमः । **मे** – मह्यं **यजमानाय लोकं विन्द** – ‘लम्भयस्व । **एषवै मम यजमानस्य लोकः । यजमानोऽहमत्र** अस्मिन् लोके **आयुषः परस्तात्** –मरणात् ऊर्ध्व **एतास्मि** – आगन्तास्मि । **स्वाहेति** – जुहोति इत्यर्थः ।**अपजहि……उत्तिष्ठति** । एवं हुत्वा अनन्तरं **परिघं** – लोकद्वारार्गलम् **अपजहि**अपनय इति एतं मन्त्रम् उक्त्वा उत्तिष्ठति इत्यर्थः । **तस्मै सम्प्रयच्छन्ति** । एवंसामगानहोममन्त्रोत्थानकृते यजमानाय वसवः प्रातस्सवनसम्बन्धिलोकं पृथिवीलोकंप्रयच्छन्ति इत्यर्थः । एवम् अग्रेपि द्रष्टव्यम् ॥

****

**\[माध्यन्दिनसवनप्रात्युपायः\]**

****

**पुरा माध्यन्दिनस्य सवनस्योपाकरणात् , जघनेनाग्नीध्रीयस्य उदङ्मुखःउपविश्य स रौद्रं सामाभिगायति ॥ ७ ॥**

****

**लोकद्वारमपावार्णू २ ३ ३ पश्येम त्वा वयं विरा ३ ३ ३ ३ हुं आ ३३जायो आ ३३३ ४ ५ इति ॥ ८ ॥**

****

**प्र.-पुरा माध्यन्दिनस्य** इत्यादि । **आग्नीध्रीयस्य** – अग्नेः इत्यर्थः । **रौद्रं** .रुद्रदेवताकम् इत्यर्थः । **लोकद्वारम्** इत्यादि । **वैराज्याय** – अन्तरिक्षलोकफलप्राप्तये इत्यर्थः ॥

****

**अथ जुहोति, ‘नमो वायवेऽन्तरिक्षक्षिते लोकक्षिते‘ लोकं मे यजमानायविन्द । एष वै यजमानस्य लोकः एतास्मि ॥ ९ ॥**

****

**अत्र यजमानः परस्तादायुषः स्वाहा । अपजहि परिघम् इत्युक्त्वा उत्तिष्ठति ।तस्मैरुद्रा माध्यन्दिनँ सवनँ संप्रयच्छन्ति ॥ १० ॥**

****

**पुरा तृतीयसवनस्योपाकरणात् जघनेनाहवनीयस्योदङ्मुख उपविश्य सआदित्यँ स वैश्वदेवँ सामाभिगायति ॥ ११ ॥**

****

**लोकद्वारमपावार्णू २३३ पश्येम त्वा वयँ स्वरा ३३३३ हुं आ २ ३३ जा ३ यो ३ आ ३ ४ ५ इत्यादित्यम् ॥ १२ ॥**

****

**अथ वैश्वदेवम् – ‘लोकद्वारमपावार्णू २ ३ ३ पश्येम त्वा वयँ साम्ना ३३ ३ ३ हुम् ३ आ २ ३ ३ जायो ३ आ ३ १११ इति‘ ॥ १३ ॥**

****

**अथ, जुहोति, नम आदित्येभ्यश्च विश्वेभ्यश्च देवेभ्यो दिविक्षभ्द्योलोकक्षिभ्द्यः । लोकं मे यजमानाय विन्दत ॥ १४ ॥**

****

**एष वै यजमानस्य लोकः । एतास्म्यत्र यजमानः परस्तादायुषः । स्वाहा ।अपहत परिघम् इत्युक्त्वोत्तिष्ठति ॥ १५ ॥**

****

**तस्मा आदित्याश्च विश्वे च देवास्तृतीयसवनँ सम्प्रयच्छन्ति । एष ह वैयज्ञस्य मात्रां वेद, य एवं वेद य एवं वेद ॥ १६ ॥**

****

**॥ इति चतुर्विशः खण्डः ॥**

****

**॥ इति द्वितीयः प्रपाठकः समाप्तः ॥**

****

**प्र.-अथ नमो वायवे** इति मन्त्रेण जुहोति इत्यर्थः । **अन्तरिक्षक्षिते**अन्तरिक्षनिवासाय इत्यादि पूर्ववन्नेयम् ॥**माध्यन्दिनं सवनम्** – माध्यन्दिनसवनसम्बन्धिलोकम् ।**पुरा तृतीयसवनस्योपाकरणात्** इत्यादि । **आहवनीयस्य** – अग्नेः इत्यर्थः ।**आदित्यं** – आदित्यदैवत्यम् । **वैश्वदेवं** – विश्वेदेवदैवत्यम् इत्यर्थः । तत्रादित्यं सामाह**लोकद्वारम्** इत्यादि । स्वाराज्याय – स्वर्गलोकाय इत्यर्थः । **इत्यादित्यं** सामोक्तम्इति शेषः ।

**अथ वैश्वदेवम्** – सामोच्यते इति शेषः । **साम्राज्याय** – उत्तमस्वर्गफलाय इत्यर्थः ।**अथ जुहोति** इत्यादि । सर्वं पूर्ववत् द्रष्टव्यम् । आदित्यानां विश्वेदेवानां चबहुत्वात् **विन्दत अपहत** इति बहुवचनम् ।**तृतीयसवनम्** – तत्फलं स्वर्गमित्यर्थः ॥ **एष ह वै यज्ञस्य मात्रां वेद । मात्रां** –परिमाणं याथात्म्यम् इत्यर्थः । **य एवं वेद य एवं वेद–** य एवं कर्तुं वेद इत्यर्थः ।द्विरुक्तिः अध्यायपरिसमाप्त्यर्था ॥

****

**॥ इति द्वितीयप्रपाठकप्रकाशिका समाप्ता ॥**

****

**॥ समाप्तं च द्वितीयप्रपाठकभाष्यम् ॥**
