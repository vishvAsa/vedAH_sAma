+++
title =  "चतुर्थः प्रपाठकः-खण्डः 1-7"

+++
**छान्दोग्योपनिषत्**  

**चतुर्थः प्रपाठकः**  

****

**प्रथमः खण्डः**  

****

**\[विद्यास्तुत्यर्था रैक्वाख्यब्रह्मर्षेः आख्यायिका\]**  

****

**ओं । जानश्रुतिर्ह पौत्रायणः श्रद्धादेयो बहुदायी बहुपाक्य आस । स ह**  

**सर्वत आवसथान् मापयाञ्चक्रे, सर्वत एव मेऽन्नमत्स्यन्तीति ॥१॥**  

****

**प्र.**   - संवर्गविद्या प्रस्तूयते - विद्यास्तुत्यर्था आख्यायिका **जानश्रुतिर्ह पौत्रायणः**  

**श्रद्धादेयो बहुदायी बहुपाक्य आस**   । जनश्रुतस्य अपत्यं जानश्रुतिः । हशब्दः प्रसिद्धौ ।

पुत्रसंज्ञस्य पुत्रः पौत्रः तस्य अपत्यं **पौत्रायण**  : श्रद्धापुरस्सरं देयं यस्य सः **श्रद्धादेयः**   ।

अतिथिभ्यो बहु दातुं शीलमस्य स **बहुदायी**   । बहु अस्य गेहेऽन्नं पक्तव्यं यस्य स **बहुपाक्यः**   ।

एवङ्गुणसम्पन्नो जानश्रुतिः कस्मिंश्चित् देशे आस । **स ह सर्वतः आवसथान् मापयाञ्चक्रे**  

सर्वतः एव **मेऽन्नमत्स्यन्तीति । स ह**   - जानश्रुतिः 'सर्वतः एत्य अतिथयो मम अन्नं

भोक्ष्यन्ते' इत्यभिप्रायेण सर्वासु दिक्षु ग्रामनगरमार्गारण्यादिषु पान्थानाम् अनाथानां

शीतवातवर्षातपवारणान्नोदकशयनाच्छादनादिपूर्णाः शालाः कारितवान् इत्यर्थः ॥

****

**\[हंसकृतजानश्रुतिप्रशंसा\]**  

****

**अथ ह हँसा निशायामतिपेतुः । तद्धैवँ हँसो हँसमभ्युवाद, भो भोऽयि**  

**भल्लाक्ष ! भल्लाक्ष ! जानश्रुतेः पौत्रायणस्य समं दिवा ज्योतिराततम् । तन्मा**  

**'प्रसाङ्क्षीः । तत् त्वा मा 'प्रधाक्षी'दिति ॥२॥**  

****

**प्र-अथ ह हँसाः निशायामतिपेतुः**   । एवंसति कस्यांचित् रात्रौ केचन

महात्मानः अन्नदानादिगुणैः तोषिताः भूत्वा हंसरूपाः सन्तः राज्ञः दर्शनगोचरे आगताः ।

**तद्धैवं हंसो हंसमभ्युवाद । तत्**   - तस्मिन् काले तेषां हंसानां मध्ये एकः पृष्ठतो

गच्छन् **हंस**  : अग्रगामिनं कश्चन **हंसम्**   उवाच । **भो भोऽयि भल्लाक्ष......प्रधाक्षीदिति**   ।

**भो भो अयि**   इति सम्बोध्य, **भल्लाक्ष भल्लाक्ष**   इत्यनेन विपरीतलक्षणया मन्दलोचन इति

सम्भ्रमेण द्विवारं सम्बोधनम् । **समं दिवा**   - स्वर्गेण समम् , **दिवा**   - दिवसेन समं वा

अस्य राज्ञः तेजः प्रसृतम् । **तत्**   - तस्मिन् तेजसि **मा प्रसाङ्क्षीः**   - मा प्रसक्तो भूः ।

प्रसक्तौ को दोषः इत्यत्राह - **तत्त्वा मा प्रधाक्षीदिति । तत्**   - तेजः त्वां मा दहेत् इत्यर्थः । इति

अभ्युवाद इत्यन्वयः ॥

****

**तमु ह परः प्रत्युवाच, 'कम्वर एनमेतत्सन्तँ सयुग्वानमिव रैक्वमात्थे'ति ।**  

**'यो नु कथँ सयुग्वा रैक्व' इति ॥ ३ ॥**  

****

**प्र.-तमु ह परः प्रत्युवाच**   । एवं जानश्रुतिप्रशंसारूपं वाक्यम् उपश्रुत्य

तदसहमानः इव अपरो हंसः प्रत्युवाच इत्यर्थः । प्रत्युक्तिमेवाह - **कं रैक्वमात्थेति**   । उ इति

अनर्थको निपातः । अरे **कं सन्तं**   केन माहात्म्येन युक्तं सन्तम् **एनं**   - जानश्रुतिं प्रति

**सयुग्वानं**   - सशकटं **रैक्वमिव**   - रैक्वं प्रतीव **एतत्**   - प्रशंसावचनं प्रब्रूषि । रैक्वः एव

ब्रह्मज्ञो महाप्रभावः । अब्रह्मज्ञस्य अस्य किं तेजः किं वा मां दहेत् इति भावः ।

एवमुक्तः पश्चात् 'पतन्' हंसः पृच्छति - **यो नु कथं सयुग्वा रैक्व इति**   । य

उक्तः, सः किं प्रकारः इत्यर्थः ॥

****

**\[रैक्कस्य महिमा\]**  

****

**'यथा कृताय विजितायाधरेऽयाः संयन्ति, एवमेनँ. सर्वं तदभिसमेति, यत्**  

**किञ्च प्रजाः साधु कुर्वन्ति, यस्तद् वेद, यत् स वेद, स मयैतदुक्तः' इति ॥ ४ ॥**  

**प्र.-**  इतरः आह - **यथा कृताय विजितायाधरेऽयाः संयन्ति एवमेनं सर्वं**  

**तदभिसमेति**   इत्यादि । यथा लोके कृतनामा **अय**  : द्यूतसमयप्रसिद्धः चतुरङ्कायः तत्र

**विजितं**   जयो यस्य सः कृतायविजितः पुरुषः, अथवा **विजितं**   - विजयः । तस्मै इत्यर्थः ।

तदर्थम् इतरे त्रिव्द्येकाङ्काः **अधरे**   - न्यूनाः अयाः **संयन्ति**   - सङ्गच्छन्ते, **अन्तर्भवन्ति**   ।

चतुरङ्के कृताय एकाङ्कद्वयङ्कत्र्यङ्कानां 'शतं सहस्रे सम्भवति' इति न्यायेन विद्यमानत्वात्

'तत्रान्त'र्भवन्ति इत्यतः कृताङ्कविजयिनः एकाङ्कादिविजयोऽपि अस्तीति भावः - एवमेव

लोके प्रजाः, **यत्साधु कुर्वन्ति**   यद्यत् शोभनं कर्म अनुतिष्ठन्ति तत् सर्वम् **एनं**  

कृतायस्थानीयं **रैक्वमभिसमेति**   - सङ्गच्छते । तत्कर्मणि सकलं शोभनं कर्म अन्तर्गतम्

इति यावत् । किञ्च **यस्तद्वेद यत् स वेद स मयैतदुक्तः इति । सः**   रैक्वः यद्वेद, तदेव

अन्योऽपि यः कश्चिद्वेद । तद्ज्ञातमेव अन्ये जानन्ति । तद्ज्ञाने सर्वज्ञानम् अन्तर्गतम्

इत्यर्थः । **सः**   - तादृशो रैक्वः मया **एतत्**   - इदानीं 'सयुग्वानमिव रैक्वमात्थ' इत्युक्तः

इत्यर्थः । वेदान्ताचार्यैः तत्त्वटीकायाम् अस्यार्थस्य प्रतिपादितत्वात् । उक्तञ्च भगवता

भाष्यकृता 'लोके यत् किञ्चित् साध्वनुष्ठितं कर्म, यञ्च सर्वचेतनगतं विज्ञानम् ,

तदुभयं यदीयज्ञानकर्मान्तर्गतम् स रैक्व' इत्याह इति ।

यदपि व्यासार्यैः लघुसिद्धान्ते, 'आवृत्तिरसकृदुपदेशात्' (ब्र.सू.४-१-१) इत्यत्र,

**यस्तद् वेद**   - यो वेदिता, **यत् स वेद**   - यद्वेद्यम् , स मया एतदुक्तः स वेदिता रैक्वः,

**एतत्**   तद्वेद्यं ब्रह्म इत्येतदुभयं मया उक्तम् ; तव मया उपदिष्टम् इत्यर्थः इत्युक्तम् तदपि

एतत्परं द्रष्टव्यम्। नतु प्रतीयमानार्थपरम् । **यस्तद्वेद यत् स वेद**   इति वाक्यात्

प्राचीने, **यथा कृताय विजितायाधरेऽयाः संयन्ति, एवमेनं सर्वं तदभिसमेति यत्**  

**किञ्च प्रजाः साधु कुर्वन्ति**   इति वाक्ये ब्रह्मप्रसक्तेरेव अभावेन वेदिता वेद्यञ्च तव

उपदिष्टम् इत्यस्य अर्थस्य असम्भवेन यस्तद्वेद यत् स वेद वाक्येन प्रतिपादनासम्भवात् ।

भाष्यविरोधा**च्च**   इति द्रष्टव्यम् ।

केचित्तु - भगवता भाष्यकृता लघुसिद्धान्तभाष्ये, 'यस्तद्वेद यत् स वेद स मया

एतदुक्तम् इत्यत्र' इति एतद्वाक्यप्रतीकस्य धृतत्वात् तदनुरोधेन व्यासार्यैः ‘स मयैतदुक्तमिति

नपुंसकान्तपाठस्य गृहीततया तत्र नपुंसकस्य उक्तशब्दस्य स इति पुल्लिङ्गतच्छब्दविशेषणत्वा-

योगात्, यस्तद्वेद यत्स वेद' इति पुंनपुंसकान्तयच्छब्दद्वयनिर्दिष्टयोः वेत्तृवेद्ययोः स

मयैतदुक्तम् इत्यत्र क्रमेण प्रतिनिर्देशकयोः स 'एतदिति पुंनपुंसकसर्वनामशब्दयोः

श्रवणेन,' **सः**   वेदिता **एतद्**   - वेद्यं परं ब्रह्म इत्येतदुभयं मयोक्तम् इत्यर्थस्यैव

वाक्यस्वारस्यलभ्यत्वा**च्च**   स एवार्थो युक्तः इति व्यासाभिप्रायः । न च अत्र

उदाहृतभाष्यविरोधः ; 'प्रकाशश्च कर्मण्यभ्यासात्' (ब्र.सू.३-२-२४) इति सूत्रे

- “वाचिकैः पक्षिमृगतां मानसैरन्त्यजातिताम् ।

शरीरजैः कर्मदोषैर्याति स्थावरतां नरः" ॥ (म.स्मृ.१२-९)

इति मनुस्मृतौ च मनोव्यापारात्मके वेदने कर्मशब्दप्रयोगदर्शनेन 'यत् किञ्च प्रजाः साधु

कुर्वन्ति' इत्यनेनैव सर्वप्रजानुष्ठितसाधुकर्मणः इव सर्वचेतनगतज्ञानस्य अपि ग्रहणं सम्भवति

इत्यभिप्रायेणैव तत्र भाष्ये, 'यत् किञ्चित् साध्वनुष्ठितं कर्म यञ्च सर्वचेतनगतं विज्ञानम्' इति

कर्मापेक्षया ज्ञानस्य पृथङ्निर्देशात्। अत एव पूर्ववाक्ये ब्रह्मप्रसक्तिरेव नास्ति इत्यपि

प्रत्युक्तम् । सर्वप्रजानुष्ठितसाधुकर्मणः सर्वचेतनगतज्ञानस्य च रैक्वज्ञानकर्मणोः स्वरूपेण

अन्तर्भावस्य दुरुपपादतया कृताय अधरायदृष्टान्तस्वारस्येन च रैक्ववेदनविषये तत्कर्मोद्देश्यभूते

च सविभूतिकब्रह्मणि सर्वप्रजानुष्ठितकर्मोद्देश्यसर्वचेतनगतज्ञानविषययोः अन्तर्भावस्यैव वक्तव्यत्वेन

पूर्ववाक्ये ब्रह्मप्रसक्तेः आवश्यकत्वात् । तत्त्वटीकाग्रन्थस्तु, 'स मयैतदुक्तः' इति पुल्लिङ्गान्तपाठे

च सति तन्निर्वाहमात्राभिप्रायः । अतो व्यासार्यप्रतिपादितार्थः एव भगवद्भाष्यकृदभिमतः

इति न कापि अनुपपत्तिः इत्याहुः ॥

****

**तदु ह जानश्रुतिः पौत्रायण उपशुश्राव । स ह सञ्जिहान एव क्षत्तारमुवाच,**  

**'अङ्गारे ! ह सयुग्वानमिव रक्वमात्थेति, 'यो नु कथँ सयुग्वा रक्व इति ॥ ५ ॥**  

****

**'यथा कृतायविजितायाधरेऽयाः संयन्ति एवमेनँ सर्वं तदभिसमेति यत्**  

**किञ्च प्रजाः साधु कुर्वन्ति यस्तद्वेद, यत् स वेद स मयैतदुक्त' इति ॥ ६ ॥**  

****

**प्र.-तदुह जानश्रुतिः पौत्रायण उपशुश्राव । तत्**   - ब्रह्मज्ञानविधुरतया

आत्मनिन्दागर्भ तद्वत्तया च रैक्वप्रशंसारूपं वाक्यं सः राजा शुश्राव**।स ह सञ्जिहान**  

**एव क्षत्तारमुवाच।**  सः कथमपि निशाम् अतिवाह्य **सञ्जिहान एव**   - तल्यं त्यजतन्नेव

क्षत्तारम् **उवाच**   वक्ष्यमाणम् उक्तवान् । क्षत्ता नाम

****

“वैश्याद्ब्राह्मणकन्या क्षत्ता नाम प्रजायते ।

जीविकावृत्तिरेतस्य राजान्तःपुररक्षणम् ॥"

इत्युक्तरीत्या राजान्तःपुररक्षकः प्रतिलोमजातिविशेषः क्षत्ता । **अङ्ग अरे ह सयुग्वानमिव**  

**रैक्कमात्थेति, यो नु कथं सयुग्वा रैक्व इति**   इत्यादि । **ह अरे अङ्ग**   वत्स इति तं क्षत्तारं

राजा सम्बोध्य रात्री एवं हंसयोः सल्लापः समजनि इति, सयुग्वानमिव रैक्वमात्थ

इत्यादिहंसोक्तिप्रत्युक्तिवाक्यानुवादपूर्वकं रैक्वस्य चिह्नम् उक्तवान् इत्यर्थः ॥

****

**स ह क्षत्ताऽन्विष्य, 'नाविद मिति प्रत्येयाय । तँ होवाच ; यत्रारे**  

**ब्राह्मणस्यान्वेषणा तदेनमर्छेति ॥ ७ ॥**  

****

**प्र. - स ह क्षत्ताऽन्विष्य, 'नाविद मिति प्रत्येयाय । सः-**  क्षत्ता शकटलक्षणरैक्व-

चिह्नम् अनुस्मरन् ग्रामनगरादिकम् अन्विष्य **नाविदं**   - नाज्ञासिषम् इति प्रत्यागतवान् । **तं**  

**होवाच । यत्रारे ब्राह्मणस्यान्वेषणा, तदेननमर्छेति । अरे**   ! क्षत्तः ! **ब्राह्मणस्य**  

ब्रह्मविदः **यत्र**   'विजनेषु' नदीपुलिनारण्यादिषु मार्गणं युक्तम्, **तत्**   तत्र गत्वा

**एनमर्छ**   - रेवं प्राप्नुहि, मार्गणं कुरु इति तं राजा उवाच इत्यर्थः॥

****

**सोऽधस्ताच्छकटस्य पामानं कषमाणमुपोपविवेश । तँ हाभ्युवाद, 'त्वं**  

**नु भगवः ! सयुग्वा रक्व ' इति । 'अहँ ह्य रा ३' 'इति ह प्रतिजज्ञे' । स ह**  

**क्षत्ता', अविदमिति प्रत्येयाय ॥ ८ ॥**  

****

**॥ इति प्रथमः खण्डः ॥**  

****

**प्र. - सोऽधस्तात् शकटस्य पामानं कषमाणमुपोपविवेश**   । अथ पुनः **सः**   .

क्षत्ता गत्वा विजने कस्मिंश्चिद्देशे **शकटस्याधस्तात् पामानं कषमाणं**   - कण्डूयमानं

रेक्वम् एत्य दृष्ट्वा **उपोपविवेश**   - समीपे गत्वा विनयेन उपविष्टवान् । **तं हाभ्युवाद, त्वं**  

**नु भगवः ! सयुग्वा रेक्व इति**   इत्यादि । 'हे भगवन् ! त्वं वा रैक्वः' ? इति क्ष**त्त्रा**  

पृष्टो ऋषिः अरे ! क्षत्तः ! रेक्वोऽहमेव इति प्रत्युवाच । तच्छ्रुत्वा सः क्षत्ता अहं रक्वम्

**अविदं**   - अज्ञासिषम् इति प्रत्यागतः इत्यर्थः ॥

****

**॥ इति प्रथमखण्डभाष्यम् ॥**  

****

**वितीयः खण्डः**  

****

**\[रैक्वाय जानश्रुतेः धनाविधानम् \]**  

****

**तदुह जानश्रुतिः पौत्रायणः षट् शतानि गवां निष्कमश्वतरीरथं तदादाय**  

**प्रतिचक्रमे । तँ हाभ्युवाद ॥१॥**  

****

**प्र-तदुह......प्रतिचक्रमे । उह**   इति अनर्थको निपातः **तत्-**  तत्र

**जानश्रुतिः गवां षट् शतानि, निष्कं**   - कण्ठाभरणम् **अश्वतरी**  युक्तरथं तदा गृहीत्वा **रैक्वं**  

**प्रतिचक्रमे**   - गतवान् । **तं हाभ्यवाद**   । गत्वा च राजा तं रैक्वम् इति उवाच इत्यर्थः ॥

****

**रैक्वेमानि षट् शतानि गवाम्, अयं निष्कोऽयमश्वतरीरथः अनु म**  

**एतां भगवो! देवताँ शाधि, यं वा देवतामुपास्से इति ॥२॥**  

****

**प्र-रैक्वेमानि षट् शतानि गवाम्, अयं निष्कोऽयमश्वतरीरथः**   । हे रैक्व!

एतत्सर्वम् आनीतम् । तद्गृहाण त्वम् इत्यर्थः । **अनु......उपास्से इति**   । एतद् गृहीत्वा, **यां**  

**देवतां त्वमुपास्से**  , तां देवतां मे **अनुशाधि**   - विविच्य ज्ञापय इति प्रार्थयामास ॥

****

**तमु ह परः प्रत्युवाच - अह हारेत्वा शूद्र ! तवैव सह गोभिरस्त्विति ।**  

**तदु ह पुनरेव जानश्रुतिः पौत्रायणः सहस्रं गवां निष्कमश्वतरीरथं दुहितरं**  

**तदादाय प्रतिचक्रमे ॥३॥**  

**प्र. - तमुह परः प्रत्युवाच । परः**   - रैक्वः **तं**   - राजानं प्रत्युवाच । तदेवाह - **अह हारेत्वा**  

**शूद्र ! तवैव सह गोभिरस्तु । अह**   इति निपातः आश्चर्ये । योगमहिमविदितलोकत्रयः ऋषिः

जानश्रुतेः ब्रह्मज्ञानविधुरतानिमित्तानादरगर्भहंसवाक्यश्रवणेन शोकाविष्टतां, तदनन्तरमेव

ब्रह्मजिज्ञासया उद्योगं च विदित्वा अस्य ब्रह्मविद्यायोग्यताम् अभिज्ञाय सत्यामपि

योग्यतायां चिरकालसेवां विना अर्थप्रदानेन शुश्रूषमाणस्य अस्य यावच्छक्तिप्रदानेन

विना ब्रह्मविद्या प्रतिष्ठिता न भवति इति मत्वा तम् अनुगृ**ह्ण**  न् , अस्य शोकाविष्टताम्

उपदेशयोग्यताख्यायिका, ब्रह्मजिज्ञासादार्ढ्यसिध्यर्थं स्वयोगमहिमसाक्षात्कृत-

सकलवृत्तान्तत्त्वलक्षणस्वमहिमानं च शोचितृत्वप्रवृत्तिनिमित्तकशूद्रशब्दामन्त्रणेन ख्यापयन्,

**हारेत्वा**   - हारसहितः इत्वा - रथः अश्वतरीरथः - तवैव गोभिः सह अस्तु । कलत्रहीनस्य

ग्रामगृहादिशून्यस्य मम गोरथादिरक्षणे का शक्तिः ? मत्प्रयोजनापर्यवसाय्यल्पधनदानेन

च कथं तव ब्रह्मविद्या प्रतिष्ठिता भवेत् इति उवाच इत्यर्थः । 'स्फायितची' (उ.सू.१७०)

इत्यादिना रक्प्रकरणे पठितेन 'शुचेर्दश्च' (उ.सू.१७६) इति सूत्रेण रक्प्रत्यये, शुचेः

चकारस्य दकारे, 'अमितम्योर्दीर्घश्च' (उ.सू.१८६) इति पूर्वसूत्रेण धातोः उकारस्य

दीर्घादेशे च शूद्रशब्दो निष्पन्नो भवति ।

**तदुह......प्रतिचक्रमे ।**   तदभिप्रायं जानन् अधिकं गवां सहस्रं, रैक्वस्य परिणयार्थं

स्वकन्याम् आवासार्थं तत्रत्यं ग्रामं च उपाजहार इत्यर्थः ॥

****

**तँ हाभ्युवाद - रैक्वेदँ सहस्रं गवामयं निष्कोऽयमश्वतरीरथ इयं जायाऽयं**  

**ग्रामो यस्मिन्नास्से । अन्वेव मा भगवः शाधीति ॥ ४ ॥**  

****

**प्र.-तँ ह......शाधीति**   । स्वोपहृतं सर्वं समर्प्य, **मा**   मां अनुशाध्येव । न

प्रत्याख्याहि इति प्रार्थयामास इत्यर्थः । **यस्मिन्**   ग्रामे त्वम् **आस्से**   - निवसिष्यसि,

सोऽयं तव वासार्थः **ग्रामः**   इत्यन्वयः ॥

****

**तस्याह मुखमुपोद्गृह्णन्नुवाच - आजहारेमाः शूद्रानेनैव मुखेनालापयिष्यथा**  

**इति । ते हैते रैक्वपर्णा नाम महावृषेषु यत्रास्मा उवास, तस्मै होवाच ॥ ५ ॥**  

****

**॥ इति द्वितीयः खण्डः ॥**  

**प्र. - तस्याह......उवाच । मुखम्**   - उपायनरूपोपायं **तस्य**   - जानश्रुतिसम्बन्धिनम्

**उपोद्गृह्णन्**   - अङ्गीकुर्वन् उक्तवान् इत्यर्थः । उक्तिमेवाह - **आजहार**  .......**आलापयिष्यथा**  

इति । **इमाः**   - दक्षिणाः आजहर्थ । आजहार इति व्यत्ययश्छान्दसः । **अनेनैव मुखेन**   ।

उपायेन मां ब्रह्मोपदेशरूपं वाक्यं आलापयिष्यसे । ब्रह्मविद्योपदेष्टारं करिष्यसि इत्यर्थः

'थासस्से' (पा.सू.३-४-८०) इति एतदभावः छान्दसः । पुनरपि शूद्रेति सम्बोधनस्य

पूर्ववदेव प्रयोजनम् । अत्र 'शूद्रपदस्य' न रूढ्या वर्णविशेषोऽर्थः । चतुर्थवर्णस्य

ब्रह्मविद्यायाम् अनधिकारात् इति द्रष्टव्यम् ।

**ते......उवास**   । यत्र ग्रामेषु रैक्व उवास, ते महावृषाख्यदेशेषु रैक्वपर्णा इति

प्रसिद्धाः । तान् ग्रामांश्च अस्मै ददौ इत्यर्थः । **स तस्मै होवाच**   । तत् सर्वं दत्तवते

जानश्रुतये रैक्वः स्वोपास्यां देवताम् उपदिदेश इत्यर्थः ॥

****

**॥ इति द्वितीयखण्डभाष्यम् ॥**  

****

**तृतीयः खण्डः**  

****

**\[संवर्गविद्या - वायुप्राणयोः संवर्गत्वम्\]**  

**वायुर्वाव संवर्गः । यदा वा अग्निरुद्वायति, वायुमेवाप्येति । यदा**  

**सूर्योऽस्तमेति, वायुमेवाप्येति । यदा चन्द्रोऽस्तमेति, वायुमेवाप्येति ॥ १॥**  

****

**प्र.**   - उपदेशमाह - **वायुर्वाव संवर्गः**   । 'संवर्जननाम 'गुणयोगाद्वायुः एव संवर्गः ।

संवर्जनं - सङ्ग्रहणम् । एकीकृत्य ग्रहणम् इत्यर्थः । संवर्गत्वगुणको वायुः ध्येयः इति

यावत् । संवर्गत्वमेव उपपादयति - **यदा वा वायुमेवाप्येति । उद्वायति**   - उद्वासनं

प्राप्नोति । विनश्यति इत्यर्थः । शिष्टं स्पष्टम् ॥

****

**\[वायुः अधिदैवतसंवर्गः\]**  

****

**यदाप उच्छुष्यन्ति, वायुमेवापियन्ति वायुर्ह्येवैतान् सर्वान् संवृङ्क**  

**इत्यधिदैवतम् ॥२॥**  

**प्र.-यदापः........संवृङ्के**   इति । अग्निसूर्यचन्द्राणां तेजोरूपाणां जलस्य च लये

वायौ एकीभावात् वायुः संवर्गः इत्यर्थः । प्रक्रमे हि 'एनं सर्वं तदभिसमेति' इत्यादि

ब्रह्मविद्याप्रशंसावगमात् वक्ष्यमाणलिङ्गानुपपत्तेश्च वायुशब्देन वायुशरीरकपरमात्मा उच्यते ।

**संवृङ्के**   - एकीकृत्य गृह्णाति इत्यर्थः । **इत्यधिदैवतम्**   - एवं देवेषु संवर्गः अयम् इत्यर्थः ॥

**\[अध्यात्मसंवर्गः प्राणः\]**  

****

**अथाध्यात्मम् - प्राणो वाव संवर्गः । स यदा स्वपिति, प्राणमेव वागप्येति,**  

**प्राणं चक्षुः, प्राणँ श्रोत्रम् , प्राणं मनः, प्राणो ह्येवैतान् सर्वान् संवृङ्क इति ॥ ३ ॥**  

****

**प्र-**  तथा प्राणः संवर्गः इत्याह - **अथाध्यात्मम्, प्राणो वाव संवर्गः**   । तदुपपादयति -

**स यदा स्वपिति । सः-**  पुरुषः **यदा**   - यस्मिन् काले स्वपिति, तदा तस्मिन् काले

**प्राणमेव..**  ....**संवृङ्के**   । प्राणे वाक्चक्षुश्श्रोत्रमनसाम् एकीभावात् प्राणं संवर्गम् उपासीत

इत्यर्थः । अत्रापि प्राणशब्दः तच्छरीरकपरमात्मपरो द्रष्टव्यः ॥

****

**तौ वा एतौ द्वौ संवर्गौ वायुरेव देवेषु प्राणः प्राणेषु ॥ ४ ॥**  

**प्र.**  -उक्तमर्थम् उपसंहरति - **तौ वा एतौ......प्राणेषु**   । स्पष्टोऽर्थः ॥

**अथ ह शौनकञ्च कापेयमभिप्रतारिणञ्च काक्षसेनिं परिविष्यमाणौ ब्रह्मचारी**  

**बिभिक्षे । तस्मा उह न ददतुः ॥ ५ ॥**  

****

**प्र**  . - संवर्गविद्यास्तुत्यर्थम् आख्यायिका इयम् आरभ्यते' - **अथ ह बिभिक्षे**   -

कपिगोत्रं शुनकपुत्रं च कक्षसेनसुतम् अभिप्रतारिनामानं च, तौ द्वौ सूपकारैः **परिविष्यमाणौ**   -

भोजनाय उपविष्टौ कश्चित् संवर्गोपासको **ब्रह्मचारी**   भिक्षितवान् । **तस्मा उह न ददतुः**   ।

अयं ब्रह्मचारी संवर्गविद्यानिष्ठो दुरभिमानी यत् वक्ष्यति तत् श्रोष्यावः इति बुद्ध्या तस्मै

तो भिक्षां न दत्तवन्तौ ॥

****

**स होवाच -**  

**महात्मनश्चतुरो देव एकः कः स जगार भुवनस्य गोपाः ।**  

**तं कापेय नाभिपश्यन्ति मर्त्या अभिप्रतारिन् बहुधा बसन्तम् ॥**  

**यस्मै वा एतदनम्, तस्मा एतन्न दत्तम् इति ॥ ६ ॥**  

**.**  

**प्र. - स होवाच । सः**   ब्रह्मचारी उवाच -**महात्मनः......वसन्तम्**   ।

अधिदैवतं महात्मनः अग्न्यादित्यचन्द्रजलरूपान् अध्यात्मं वाक्चक्षुःश्रोत्रमनोरूपान् **चतुरः**  

चतुस्संख्याकान् देवान् सर्वलोकस्य **गोपाः**   - गोप्ता स एक एव देवो वायुप्राणरूपी **क**  :-

प्रजापतिः **जगार**   - संहतवान् । हे कापेयाभिप्रतारिणौ । एवंभूतं प्रजापतिं **बहुधा**  

बहुरूपतया **वसन्तं मर्त्याः**   - मरणधर्माणो अविद्या मोहिताः सन्तो न जानन्ति इत्यर्थः ।

**गोपाः**   - 'गुपू रक्षणे' (धा.पा.३९५) 'असु प्रत्ययान्तः । **यस्मै न दत्तमिति । जगत्सर्वं**  

**यस्मै**   - यस्य संवर्गस्य प्रजापतेः अन्नम्, **तस्मै**   - भिक्षमाणाय मह्यम् **अन्नं न दत्तम्**   । अतः

केऽपि न जानन्ति इति उपासनदार्ढ्यत्तोपास्यैक्यबुद्ध्या भिक्षमाणाय स्वस्मै अप्रदानमेव

स्वोपास्यदेवतायै अप्रदानं मत्वा, 'तस्मा एतन्न दत्तमिति' तौ निन्दितवान् इत्यर्थः ॥

****

**तदुह शौनकः कापेयः प्रतिमन्वानः प्रत्येयाय -**  

**'आत्मा देवानां जनिता प्रजानाँ हिरण्यदंष्ट्रो बभसोऽनसूरिः ।**  

**महान्तमस्य महिमानमाहुरनद्यमानो यदनत्रमत्ति ।**  

**इति वै वयं ब्रह्मचारिन्नेदमुपास्महे ॥ दत्तास्मै भिक्षामिति ॥ ७ ॥**  

**प्र. - तदुह......प्रत्येयाय । कापेयः शौनकः तत्**   - ब्रह्मचारिणोक्तं **प्रतिमन्वान**  :-

मनसा आलोचयन् तत्समीपं **प्रत्येयाय**   - प्रत्यागत्य उवाच - **आत्मा**  ......अत्ति । देवानां

**आत्मा**   - नियन्ता, **प्रजानाम्**   उत्पादकः, **हिरण्यदंष्ट्रः**   - कमनीयदंष्ट्रायुक्तः, हिरण्यविदारकदंष्ट्रायुक्तः

इति वा, **बभसः-**  भक्षणशीलः, असुरसंहारकः इति यावत् । 'असुरिः न भवति इति

**अनसूरिः**  , विपश्चित् इति यावत् । अस्य च श्रीनृसिंहस्य परमात्मनो महिमानं महान्तमाहुः । यत्

स्वयमन्यैः **अनद्यमानः**   अनाश्यमानः **अनन्नं**   - वागादिकं **अत्ति**   - नाशयति । एवम्भूतः

परमात्मा एव संवर्गः । न त्वदुक्तः प्रजापतिः इत्यर्थः । अतो हे **ब्रह्मचारिन् वयं न**   त्वदुक्त-

प्रजापतिरूपं संवर्गम् **उपास्महे**   । अपि तु **इति वै**   - इत्येव 'परमात्मानमेव' । अतस्त्वं

संवर्गं न यथावज्जानासि इत्युक्त्वा **अस्मै भिक्षां दत्त**   - प्रयच्छत इति परिचारकान् आहतुः

इत्यर्थः । अनेन संवर्गविद्यायाः वायुप्राणशरीरकपरमात्मपरत्वम् आविष्कृतं भवति ॥

****

**तस्मा उह ददुः । ते वा एते पञ्चान्ये पञ्चान्ये दश सन्तः तत् कृतम् ।**  

**तस्मात् सर्वासु विक्ष्वन्नमेव दशकृतम् । सैषा विराडन्नादी । तयेदँ सर्वं दृष्टम् ।**  

**सर्वमस्येदं दृष्टं भवत्यन्नादो भवति, य एवं वेद य एवं वेद ॥ ८ ॥**  

****

**॥ इति तृतीयः खण्डः ॥**  

****

**प्र.- तस्मा उह ददुः । तस्मै**   - ब्रह्मचारिणे परिचारकाः भिक्षा ददुः इत्यर्थः ।

संवर्गविद्यास्तुतये तत्सम्बन्धिपदार्थान् कृतायत्वेन विराट्त्वेन अन्नत्वेन अनादित्वेन च

स्तौति - **ते वा एते तत् कृतम्**   । अधिदैवतम् अग्न्यादित्यचन्द्रजलरूपाः पदार्थाः

अपियन्तः चत्वारः अपीयमानो वायरेकः इति पञ्च, अध्यात्मं वागाद्या अपियन्तः चत्वारः

अपीयमानः प्राण एक इति पञ्च आहत्य दशत्वसंख्यां प्राप्ताः सन्तः कृतायतां भजन्ते।

कृतसंज्ञे' तस्मिन् अये चतुरंकायत्र्यंकायव्द्यंकायैकांकायानाम् अनुप्रविष्टतया दशांकत्वम् ।

एकस्य द्वयोः त्रयाणां च**तु**  र्णां च 'समावेशात् दशत्वसंख्यासम्भवात् इति भावः ।

**तस्मात्.......दशकृतम्**   । तस्मात् हेतोः संवर्गविद्योपास्य दशत्वसंख्यारूपतया कृतायरूपं

सत् दशसु दिक्षु विद्यमानम् अन्नमेव भवति । 'दशाक्षरा विराट्', 'अन्नं विराट्' इति श्रुतेः ॥

**सैषा विराडन्नादी**   । दशत्वसंख्याश्रयत्वात् , 'दशाक्षरा विराट्' इति विराट्छन्दो

भवति । अन्नमत्ति इति अन्नादी । कृतसंज्ञके अये दशसंख्यायाः भक्ष्यवदन्तर्भूतत्वात्

दशत्वसंख्यायाश्च विराट्त्वात् विराजश्च अन्नत्वात् दशत्वसंख्यागर्भककृतायस्थानीयस्य

संवर्गविद्योपास्यस्य **पञ्चान्ये पञ्चान्ये**   इति निर्दिष्टस्य अस्य अन्नादित्वमपि अस्ति इत्यर्थः ।

**तयेदं सर्वं दृष्टम् । तया-**  विराजा उपासितया **इदं सर्वं**   - दशदिग्वर्तिपदार्थजातं

दशत्वसंख्यासाम्यात् **दृष्टम्**   - भवति उपासितं भवति इत्यर्थः । तदुपासनस्य फलमाह

**सर्वमस्य वेद**   । एतदुपासकस्य सार्वज्ञ्यं ब्रह्मलक्षणान्नानुभवश्च भवति इत्यर्थः ।

विद्यासमाप्तिद्योतकं द्विवचनम् ।

व्यासार्यैस्तु, 'छन्दोभिधानात्' (ब्र.सू.१-१-२६) इति सूत्रे अन्नात् इति पाठमाश्रित्य

अन्नं च तत् अत्ति इत्यन्नादिति भोक्तृत्वभोग्यत्वाश्रयपरमात्मपरतया व्याख्यातम् ।

अस्याः संवर्गविद्यायाः परमात्मपरत्वमेव ; न प्रसिद्धवायुप्राणविषयत्वम् । 'यथा

कृताय विजितायाधरेऽयाः संयन्ति' इत्यादिना संवर्गविद्यानिष्ठरैक्वप्रभावे सर्वेषाम् अन्तर्भाववर्णनात् ।

'आत्मा देवानां जनिता प्रजानां हिरण्यदंष्ट्रो बभसोऽनसूरिः ।

महान्तमस्य महिमानमाहुरनद्यमानो यदनन्नमत्ति" ॥

इति इतराविनाश्यत्वे सति सकलविनाशकत्व-सर्वसम्प्रतिपन्नमहामहिमशालित्व -

सर्वदेवनियन्तृत्व-ब्रह्मादिसकलप्रजोत्पादकत्व-हिरण्यदंष्ट्रत्वाद्युपलक्षितनरसिंहविग्रहवत्त्वादि

प्रतिपादनात्, 'वै वयं ब्रह्मचारिन्नेदमुपास्महे' इति कशब्दितप्रजापत्यात्मकसंवर्गप्रत्याख्याना**च्च**  

परमात्मविषया एव इयं विद्या इति द्रष्टव्यम् ।

एतत्खण्डान्तर्गतवाक्यविषयकमधिकरणमुपन्यस्यते -

समन्वयाध्याये - जानश्रुतिं शूद्र इति आमन्त्र्य रैक्वो ब्रह्मविद्याम् उपदिदेश इति

संवर्गविद्यायां श्रवणात्, विदुरादीनां ब्रह्मविद्या निष्ठानामपि दर्शनात्, अग्निविद्यासाध्ययज्ञादिषु

अग्निविद्याशून्यानां शूद्राणां कर्मकाण्डापशूद्राधिकरणन्यायेन अधिकाराभावेऽपि ब्रह्मोपासने

अधिकारः संभवत्येव । न च शूद्रस्य ब्रह्मोपासनोपयुक्तज्ञानासंभवः शङ्कनीयः

इतिहासपुराणादिना तज्ज्ञानसम्भवात् । न चैवं यज्ञादिष्वपि तथा प्रसङ्गः - अ**ग्न्य**  भावात् ।

'तस्माच्छूद्रो यज्ञेऽनव**कॢ**  प्तः' (तै.सं.८-१-६) इति यज्ञानुष्ठानस्य निषिद्धतया च तस्य

तदसम्भवेऽपि संवर्गविद्यागतशूद्रशब्दामन्त्रणलिङ्गानुग्रहात् ब्रह्मोपासनाधिकारः अङ्गीकर्तव्यः

एव इति पूर्वपक्षे प्राप्ते -

उच्यते - 'शुगस्य तदनादरश्रवणात् तदाद्रवणात् सूच्यते हि' (ब्र.सू.१-३-३३)।

शोचितृत्वप्रवृत्तिनिमित्तकेन शूद्रशब्देन जानश्रुतेः, 'कम्वर एनमेतत् सन्तं सयुग्वानमिव

रैक्वमात्थेति' हंसोक्तानादरगर्भवाक्यश्रवणात् तदाद्रवणहेतुभूतात् उत्पन्ना शुक् सूच्यते ;

न चतुर्थवर्णत्वम् । यौगिकार्थस्य प्रकृतस्य मानान्तराविरुद्धस्य ग्रहणसम्भवे

मानान्तरविरुद्धस्य रूढ्यर्थस्य अग्राह्यत्वात् । शूद्रस्य ब्रह्मोपासनौपयिकवैदुष्यलक्षण-

सामर्थ्यासम्भवा**च्च**   न ब्रह्मविद्यायाम् अधिकारः । वैदिकविधीनाम् अध्ययनविधिलब्ध-

सिद्धवेदजन्यज्ञानवत्त्रैवर्णिकाधिकारिणः आसाद्य निवृत्तानां शूद्राधिकारानाक्षेपकत्त्वात्

इति न्यायस्य यज्ञोपासनयोः अविशेषात् 'तस्माच्छूद्रो यज्ञेऽनव**कॢ**  प्तः' इत्यस्य

न्यायसिद्धैकदेशानुवादित्वेन तस्य विनिगमकत्वासम्भवात् ।

'क्षत्रियत्वगतेश्च' (ब्र,सू.१-३-३४) । पक्वान्नप्रदत्वराजान्तः पुररक्षकक्षत्तृप्रेषण-

रैक्वकन्याप्रदान-अनेकग्रामप्रदानादिना जानश्रुतेः क्षत्रियत्वावगतेश्च । एतेषां क्षत्रियधर्मत्वस्य

एव शास्त्रीयत्वात् 'उत्तरत्र चैत्ररथे न लिङ्गात्' (ब्र.सू.१-३-३५) । संवर्गविद्यासम्बन्धिनः

अभिप्रतारिनाम्नः चित्ररथवंश्यस्य क्षत्रियस्य तादृशेन संवर्गविद्यानिष्ठेन ब्राह्मणेन शौनकेन

कापेयेन साहचर्यदर्शनात् इहापि संवर्गविद्यासंबन्धी, रैक्वेन ब्राह्मणेन सहचरितजानश्रुतिरपि

क्षत्रियः एव इत्यवसीयते । न तु अभिप्रतारिणः क्षत्रियत्वं कुतोऽवसीयते इति चेत् .

चित्ररथवंश्यत्वात् । न च तदपि कुतः अवसितमिति वाच्यम् - कापेययाज्यत्वात्

लिङ्गात् । न च कापेययाज्यत्वेऽपि चित्ररथवंश्यत्वं कुतः इति वाच्यम् - एतेन वै

चित्ररथं कापेया अयाजयन्' (तां.ब्रा.२०-१२-५) इति 'छन्दोग' ब्राह्मणे चित्ररथस्य

कापेययाज्यत्वश्रवणात् ।

ननु अभिप्रतारिणः कापेययाज्यत्वं वा कुतो अवसीयते । 'शौनकञ्च

कापेयमभिप्रतारिणञ्च काक्षसेनिं परिविष्यमाणौ ब्रह्मचारी बिभिक्षे' इति एकपङ्क्त्युपवेशमात्रस्य

श्रवणात् । नानादेशागतानां परस्परसम्बन्धशून्यानाम् अपि एकपङ्क्त्युपवेशसम्भवात् ।

अस्तु वा कथञ्चित् याज्ययाजकभावः । तावता छन्दोगब्राह्मणे चित्ररथस्य कापेययाज्यत्वश्रवणेन

चित्ररथत्वमेव सिद्ध्येत्, न तु तद्वंश्यत्वमिति चेत् - उच्यते । कापेयाभिप्रतारिणोः

**कॢ**  प्तसम्बन्धयोः एकपङ्क्त्युपवेशस्य उदितत्वात् कापेयानां चित्ररथवंश्यानां च

याज्ययाजकसम्बन्धस्य अन्यत्र प्रसिद्धत्वात् अभिप्रतारी अपि कापेययाज्यचित्ररथर्वश्यः

'इत्यव 'सीयते । न च कापेययाज्यतया चित्ररथत्वमेव अस्तु इति शं**क्य**  म् -

अभिप्रतारिसंज्ञावरुद्धे चित्ररथसंज्ञानिवेशासम्भवात् । नायं चित्ररथः अपि तु तद्वंश्यः,

समानान्वयानां याज्ययाजकभावस्य लोकवेदप्रसिद्धत्वात् । न च कापेययाज्यस्य चित्ररथस्य

क्षत्रियत्वे किं प्रमाणम् इति वाच्यम् - 'एतेन वै चित्ररथं कापेया अयाजयन् ।

तस्मा**च्चै**  त्ररथो नामैकः क्षत्रपतिरजायत' (ता.ब्रा.२०-१२-५) इति चित्ररथोत्पन्नस्य

क्षत्रियत्वावेदनात् ।

ततश्च उत्तरत्र ब्राह्मणक्षत्रिययोः शौनकाभिप्रतारिणोः संवर्गविद्यासंबन्धश्रवणात्

इहापि तद्विद्यासम्बन्धिनोः रैक्वजानश्रुत्योः 'ब्राह्मण क्षत्रियत्वम् अवसीयते ।

'संस्कारपरामर्शात् तदभावाभिलापा**च्च**   (ब्र.सू.१-३-३६) । ब्रह्मविद्योपदेश-

प्रदेशेषु, 'उप त्वा नेष्ये ; 'न सत्यादगाः इति' (छां.उ.७-१-१) 'तं होपनिन्ये' (शत.ब्रा.११-

५-३-१३) 'अधीहि भगव इति होपससाद सनत्कुमारं नारदः' (छां.उ.७-१-१) 'समित्पाणयो

भगवन्तं पिप्पलादमुपसन्नाः' (प्र.उ.१-१-१) इति संस्कारः परामृश्यते । शूद्रस्य

संस्काराभावोऽभिलप्यते, 'शूद्रश्चतुर्थो वर्ण एकजातिः' (महा.भा.१०-४) 'न शूद्रे पातकं

किञ्चित् न च संस्कारमर्हति' (महा.भा.१०-१२६) इति ।

'तदभावनिर्धारणे च प्रवृत्तेः' (ब्र.सू.१-३-३७) । शूद्रत्वाभावनिर्धारणे सत्येव

विद्योपदेशाय प्रवृत्तिः दृश्यते, 'नैतदब्राह्मणो विवक्तुमर्हति । समिधं सोम्याहर । उप

त्वा नेष्ये । न सत्यादगाः' (छां.उ.४-४-५) इति ।

'श्रवणाध्ययनार्थप्रतिषेधात्' (ब्र.सू.१-३-३८) । 'पधु ह वा एतत् श्मशानं, यच्छूद्रः ।

तस्माच्छूद्रसमीपे नाध्येतव्यम्' (वा.धर्म.१८-११) इति शूद्रस्य वेदश्रवणप्रतिषेधेन तदध्ययन -

तदर्थानुष्ठानयोः सुतरां प्रतिषेधात् ।

'स्मृतेश्च' (ब्र.सू.१-३-३८)। अथ हास्य वेदमुपशृण्वतः त्रपुजतुभ्यां श्रोत्रप्रतिपूरणम्,

उदाहरणे जिह्वाच्छेदः, धारणे शरीरभेदः' (गौ.ध.सू.१२-५-६) इति स्मृत्या च श्रवणादिकं

शूद्रस्य प्रतिषिद्धम् । अतो न ब्रह्मविद्यायां शूद्रस्य अधिकारः। विदुरादयस्तु

भवान्तराधिगतज्ञानाप्रमोषात् ज्ञानवन्तः । प्रारब्धकर्मवशा**च्च**   ईदृशजन्मयोग इति तेषां

ब्रह्मनिष्ठत्वम् । ननु शूद्राणां ब्रह्मोपासनानधिकारे पञ्चरात्राद्यागमोक्ततान्त्रिकमन्त्रानु-

सन्धानपूर्वकब्रह्मोपासनेऽपि अधिकारः न स्यात् । नारदस्य शूद्रजन्मनि महर्षिवचनात्

अनुष्ठितम् अच्युतोपासनमपि अप्रामाणिकं स्यात् इति चेत् - न हि ब्रह्मोपासनमात्रे शूद्रस्य

अनधिकारे ब्रूमः ; अपितु संवर्गविद्यादिषु वैदिकेषु उपासनेषु । अतो नात्र तद्दोषशंकावकाशः ।

ननु 'सम्बन्धादेवमन्यत्रापि' (ब्र.सू.३-३-२०) इत्यधिकरणे व्याहृतिविद्यायाः

अध्यात्माधिदैवतस्थानभेदेन भेदस्य प्रतिपादितत्वात् संवर्गविद्यायाः अपि

अध्यात्माधिदैवतस्थानभेदेन भेदः स्यात् । न च इष्टापत्तिः, 'अनु म एतां भगवो देवतां शाधि

यां देवतामुपास्से' इति ब्रह्मविद्यामात्रार्थिने जानश्रुतये विद्याद्वयोपदेशस्य अयुक्तत्वात् इति

चेत् मैवम् - व्याहृतिविद्यायाम् , 'य एतस्मिन् मण्डले पुरुषो यश्चायं दक्षिणेऽक्षन्' (बृ.उ.५-५-२)

इत्यत्र इव वायौ, प्राणे इत्येवं वायुप्राणयोः स्थानत्वेन निर्देशाभावात् स्थानभेदप्रयुक्त -

विद्याभेदाप्रसक्तेः । 'यां देवतामुपास्से' इति रेक्वोपास्यदेवताप्रश्नस्य उपासनप्रकारपर्यन्तत्त्वात्

तत्प्रकारे पृष्टे, रैक्वोपास्यसंवर्गस्य देवतात्मलक्षणस्थानभेदेन उपासनाद्वयसम्बन्धम् अभिप्रेत्य

उपासनाद्वयोपदेशे दोषाभावाञ्च । न च, 'विकल्पोऽविशिष्टफलत्वात्' (ब्र.सू.३-३-५७) ।

इति न्यायेन रैक्वस्य विद्याद्वयानुष्ठानाभावात् स्वानुष्ठीयमानविद्यामात्रोपदेशः एव युक्तः ।

नाधिकः इति वाच्यम् - अप्रयोजकत्वात् । परोपदेशे स्वावगतेः एव प्रयोजकत्वेनं

स्वानुष्ठानस्य अप्रयोजकत्वात् इति स्थितम् । प्रकृतमनुसरामः ॥

****

**॥ इति तृतीयखण्डभाष्यम् ॥**  

****

**चतुर्थः खण्डः**  

****

**\[षोडशकलब्रह्मविद्या\]**  

****

**\[जाबालसत्यकामोपाख्यानम्\]**  

****

**सत्यकामो ह जाबालो जबालां मातरमामन्त्रयाञ्चक्रे - ब्रह्मचर्यं भवति !**  

**विवत्स्यामि । किंगोत्रोऽहमस्मीति ॥ १ ॥**  

**प्र.**   - षोडशकलब्रह्मविद्या प्रस्तौति - **सत्यकामो......चक्रे । ह**   इति ऐतिह्यार्थः ।

जबालासुतः सत्यकामनामा जबालां मातरम् आमन्त्रितवान् । किमिति इत्यत्राह

**ब्रह्मचर्यं......अहमस्मीति**   । हे **भवति**   ! स्वाध्यायग्रहणाय आचार्यकुले ब्रह्मचर्यं

**विवत्स्यामि**   । मे गोत्रं किमिति पृष्टवान् ॥

****

**सा हैनमुवाच - नाहमेतद्वेद तात! यद्गोत्रस्त्वमसि । बह्वहं चरन्ती परिचारिणी**  

**यौवने त्वामलभे । साऽहमेतन्न वेद, यद्गोत्रस्त्वमसि । जबाला तु नामाहमस्मि ।**  

**सत्यकामो नाम त्वमसि । स सत्यकाम एव जाबालो ब्रवीथा' इति ॥ २ ॥**  

****

**प्र.-सा......ब्रवीथा**   इति । अहं भर्तृगृहे अतिथ्यभ्यागतादिभ्यो बहुपरिचर्याजातं

चरन्ती **परिचारिणी**   - गुर्वादिपरिचरणशीला च सती तव्द्यासङ्गेन गोत्रानभिज्ञा एव यौवनकाले

त्वां लब्धवती । अतः गोत्रं न जाने । अतः जाबालायाः पुत्रः सत्यकामनामा अहमस्मि ।

नाहं गोत्रं वेद इति गुरुसमीपे ब्रूहि इत्युक्तवती इत्यर्थः ॥

****

**स ह हारिद्रुमतं गौतममेत्योवाच - ब्रह्मचर्यं भगवति वत्स्यामि उपेयां**  

**भगवन्तमिति ॥३॥**  

****

**प्र.-सः उवाच**   । अथ **सः**   सत्यकामः हरिद्रुमत्पुत्रं गोत्रतो

**गौतममेत्य**   उक्तवान् । उक्तिमेवाह - **ब्रह्मचर्यं.... भगवन्तमिति । भगवति**  

पूजावति त्वयि ब्रह्मचर्य **वत्स्यामि**   शिष्यत्वेन भगवन्तम् उपगच्छानि इत्युक्तवान् ॥

****

**तँ होवाच - किंगोत्रो नु सोम्यासीति । स होवाच, नाहमेतद्वेद भो !**  

**यद्गोत्रोऽहमस्मि । अपृच्छं मातरम् ! सा मा प्रत्यब्रवीत् - बह्वहं चरन्ती**  

**परिचारिणी यौवने त्वामलभे । साऽहमेतन्न वेद, यद्गोत्रस्त्वमसि । जबाला तु**  

**नामाहमस्मि । सत्यकामो नाम त्वमसीति । सोऽहँ सत्यकामो जाबालोऽस्मि**  

**भो इति ॥ ४ ॥**  

**प्र. - तं......असीति**   । हे सोम्य ! किंगोत्रस्त्वम् ? ज्ञातकुलगोत्रः उपनेतव्यः ।

अन्ततः शूद्रत्वाभावो वा (हि) निश्चेतव्य इत्यभिप्रायः । **स होवाच । सः**   सत्यकामः

प्रत्युवाच इत्यर्थः । तदेवाह - **न भोः इति**   । स्पष्टोऽर्थः ॥

**\[सत्यकामस्य प्रतिज्ञा\]**  

****

**तँ होवाच - नैतदब्राह्मणो विवक्तुमर्हति । समिधँ सोम्याहर । उपत्वा**  

**नेष्ये । न सत्यादगा इति । तमुपनीय कृशानामबलानां 'चतुःशता' गा निराकृत्योवाच**  

****

**इमाः सोम्यानुसंव्रजेति । ता अभिप्रस्थापयत्रुवाच - नासहस्त्रेणावर्तेयेति । स ह**  

**वर्षगणं प्रोवास । ता यदा सहस्त्रं संपेदुः ॥५॥**  

****

**॥ इति चतुर्थः खण्डः ॥**  

**प्र-तं......होवाच । तं**   गौतमः प्रत्युवाच । किमिति । **नैतद्**   इति । **एतत्**  

एतादृशम् आर्जवयुक्तं वचः न अब्राह्मणः विशेषेण वक्तुम् अर्हति । अत्र ब्राह्मणशब्दः

त्रैवर्णिकमात्रपरः । **अब्राह्मणः**   - अत्रैवर्णिकः शूद्रः इति यावत् । शूद्रो न विवक्तुम्

अर्हति : शूद्राणां कुटिलस्वभावत्वात् इति भावः । हे **सोम्य**   ! उपनयनसंस्कारार्थं

समिधम् आहर । त्वाम् उपनेष्ये **न सत्यादगाः**   सत्यं नातिक्रान्तवानसि । सत्यमेव

उक्तवान् असि । अतः त्वाम् उपनेष्ये इत्यर्थः । सूत्रितञ्च, 'तदभावनिर्धारणे च प्रवृत्तेः'

(न.सू.१-३-३७) इति । शूद्रत्वाभावनिश्चये सत्येव, 'उपत्वा नेष्ये' इत्युपनयनप्रवृत्तेः

दर्शनात् इत्यर्थः । अतः अब्राह्मणशब्दः शूद्रपरः **तमुपनीय - उवाच**   । तमेवम् आचार्यः

उपनीय कृशानाम् अबलानां गवां मध्ये अतिदुर्बलानि कृशानि गवां चत्वारि शतानि

**निराकृत्य**   - पृथक्कृत्य इदं वक्ष्यमाणम् उवाच इत्यर्थः । **इमा.......व्रजेति**   । हे **सोम्य**   ।

सोमार्ह ! इमाः गाः अनुगच्छ इत्युवाच इत्यर्थः । **ताः......आवर्तेयेति । सः**   सत्यकाम**:**  

'सहस्रसंख्यापूरणात् प्राक् न प्रतिनिवृत्तः भवानि' इति, गाः अरण्यम् अभिप्रस्थापयन्

उवाच इत्यर्थः । **स ह वर्षगणं प्रोवास**   । चिरकालं तृणोदक' पूर्ण वने गाः प्रवेश्य

उषितवान् । **ताः....... सम्पेदुः**   । यस्मिन्काले ताः सहस्रं सम्पन्नाः बभूवुः, तावन्तं

वर्षगणं वने उषितवान् इत्यर्थः ॥

**॥ इति चतुर्थखण्डभाष्यम् ॥**  

****

**पञ्चमः खण्डः**  

****

**\[ऋषभेण सत्यकामाय चतुष्कलैकपादोपदेशः\]**  

****

**अथ हैनमृषभोऽभ्युवाद - सत्यकामा ३ इति । भगव इति ह प्रतिशुश्राव ।**  

**प्राप्ताः सोम्य सहस्रँ स्मः । प्रापय न आचार्यकुलम् ॥ १ ॥**  

****

**प्र.-अथ......इति**   । एवं गवां रक्षणेन प्रीतदेवताविशेषाधिष्ठितः ऋषभः

**सत्यकामा ३ इति अभ्यवाद**   -आमन्त्रितवान् । **सत्यकामा ३**   इति 'दूराद्धूते च'

(पा.सू.८-२-८४) इति**प्लु**  तः । **भगव इति ह प्रतिशुश्राव । प्रतिशुश्राव**   - प्रत्युत्तरं

ददौ । सत्यकामः इति शेषः। ऋषभः आह - **प्रापय आचार्यकुलम् । सहस्रं**   .

सहस्रसंख्यां वयं **प्राप्ताः स्मः**   । तव प्रतिज्ञा च निर्व्यूढा । अस्मान् **आचार्यकुलं प्रापय**  

इत्यर्थः ॥

****

**ब्रह्मणश्च ते पादं ब्रवाणीति । ब्रवीतु मे भगवानिति । तस्मै होवाच**  

**'प्राची दिक् कला ; प्रतीची दिक् कला; दक्षिणा दिक् कला; उदीची दिक्**  

**कला । एष वै सोम्य चतुष्कलः पादो ब्रह्मणः प्रकाशवान् नाम' ॥ २ ॥**  

****

**प्र.-ब्रह्मणश्च ते पादं ब्रवाणीति**   । प्रीतश्च तेऽहं ब्रह्मणः पादं ब्रवाणीति

वृषभ उवाच इत्यर्थः । इतर आह - **ब्रवीतु मे भगवानिति । तस्मै होवाच**   । ऋषभ

इति शेषः । किमिति ।

**प्राची..नाम । कलाः-.**  अवयवाः, एकैकस्य हि गोः पादस्य चत्वारः

अवयवाः पुरतः खुरद्वयं, पृष्ठतः पार्ष्णिद्वयं च । अतः पादः चतुष्कलो भवति । अतः

प्रागादिदिक्चतुष्टयं ब्रह्मणः पादत्वेन प्रकाशवन्नामकत्वेन च उपास्यम् इत्यर्थः ॥

****

**\[चतुष्कलैकपादोपासनस्य फलम् \]**  

****

**'स य एतमेवं विद्वाँश्चतुष्कलं पादं ब्रह्मणः, प्रकाशवानित्युपास्ते,**  

**प्रकाशवानस्मिन् लोके भवति । प्रकाशवतो ह लोकान् जयति, य एतमेवं**  

**विद्वाँश्चतुष्कलं पादं ब्रह्मणः प्रकाशवानित्युपास्ते" ॥ ३ ॥**  

****

**॥ इति पञ्चमः खण्डः ॥**  

****

**प्र. - एतं**   - पादम् उक्तप्रकारेण **य उपास्ते,**   स इह **लोके प्रकाशवान् भवति**   इत्यर्थः ।

न एतावन्मानं फलम् इत्याह - **प्रकाशवतो ह लोकान् जयति**   इत्यादिना । कस्य इदं

फलम् इत्यत्र उक्तम् अधिकारिणम् उपसंहरति - **य एतमेवं विद्वाँश्चतुष्कलं पादं**  

**ब्रह्मणः प्रकाशवानित्युपास्ते**   । उक्तोऽर्थः ॥

****

**॥ इति पञ्चमखण्डभाष्यम् ॥**  

****

**षष्ठः खण्डः**  

****

**\[अग्निना सत्यकामाय ब्रह्मणः द्वितीयपादोपदेशः\]**  

****

**'अग्निष्टे पादं वक्ते'ति । स ह श्वोभूते गा अभिप्रस्थापयाञ्चकार । ता**  

**यत्राभिसायं बभूवुः । तत्राग्निमुपसमाधाय गा उपरुध्य समिधमाधाय पश्चादग्नेः**  

**प्राङ्मुखोपविवेश ॥१॥**  

**प्र.-अग्निष्टे पादं वक्तेति**   । एवं स्वयं पादम् उक्त्वा पादान्तरम् अग्निः

उपदेक्ष्यति इत्युक्त्वा ऋषभः तूष्णीं बभूव इत्यर्थः । **सः विवेश । स ह-**   सत्यकाम**:**  

**श्वोभूते**   - अपरेधुः नित्यनैमित्तिकं कर्म कृत्वा आचार्यकुलाभिमुख्येन गाः **प्रस्थाप्य**   -

सर्वाः गावः **यत्र**   - देशे सायंकाले **अभिबभूवुः**   - परितः स्थिताः भवन्ति । तत्र अग्निम्

आहत्य गाश्च उपरुध्य सन्ध्याम् उपास्य समिदाधानं कृत्वा ऋषभवचः ध्यायन् अग्नेः पश्चात्

प्राङ्मुखः उपविष्टवान् इत्यर्थः ॥

****

**तमग्निरभ्युवाद सत्यकामा ३ इति भगव इति ह प्रतिशुश्राव ॥ २ ॥**  

****

**प्र.-तमग्निरभ्युवाद**   इत्यर्थः । तं एवम् उपविष्टं सत्यकामम् अग्निः

आमन्त्रयाञ्चकार इत्यर्थः । शिष्टं स्पष्टम् ॥

****

**ब्रह्मणः सोम्य ! ते पादं ब्रवाणीति । ब्रवीतु मे भगवानिति । तस्मै**  

**होवाच - 'पृथिवी कला, अन्तरिक्षं कला, द्यौः कला, समुद्रः कला । एष वै**  

**सोम्य चतुष्कलः पादो ब्रह्मणोऽनन्तवान् नाम' ॥ ३ ॥**  

**प्र.-ब्रह्मणः सोम्य ! ते पादं ब्रवाणीति**   इत्यादि । **पादं**   द्वितीयम् इत्यर्थः ।

**अनन्तवान्नाम**   अनन्तवन्नाम्ना उपास्यः इत्यर्थः ॥

****

**\[द्वितीयपादोपासनस्य फलम्\]**  

'स य एतमेवं विद्वाँश्चतुष्कलं पादं ब्रह्मणोऽनन्तवानित्युपास्तेऽनन्तवा

नस्मिन् लोके भवति । अनन्तवतो ह लोकान् जयति, य एतमेवं विद्वाँश्चतुष्कलं

पादं ब्रह्मणोऽनन्तवानित्युपास्ते' ॥ ४ ॥

॥ इति षष्ठः खण्डः ॥

**प्र.**   - फलमाह - **सः......भवति । अनन्तवान्**   - केनचिदपि पारं गन्तुम् अशक्यः

इत्यर्थः । अजेयः इति यावत् । **अनन्तवतो ह लोकान् जयति । अनन्तवतः**  

अविनाशिनः इत्यर्थः । शिष्टं स्पष्टम् ॥

****

**॥ इति षष्ठखण्डभाष्यम् ॥**  

****

**सप्तमः खण्डः**  

****

**\[हसंस्य सत्यकामाय तृतीयपादोपदेशः\]**  

****

**हँसस्ते पादं वक्तेति । स ह श्वोभूते गा अभिप्रस्थापयाञ्चकार । ता**  

**यत्राभिसायं बभूवुः तत्राग्निमुपसमाधाय गा उपरुध्य समिधमाधाय पश्चादग्नेः**  

**प्राङ्पोपविवेश ॥१॥**  

****

**प्र. - हंसस्ते पादं वक्तेति**  , इत्यादि । सर्वं स्पष्टम् ॥

**तँ हँस उपनिपत्याभ्युवाद, सत्यकामा ३ इति । भगव इति ह प्रतिशुश्राव ॥२॥**  

****

**ब्रह्मणः सोम्य ! ते पादं ब्रवाणीति । ब्रवीतु मे भगवानिति । तस्मै**  

**होवाच 'अग्निः कला, सूर्यः कला, चन्द्रः कला, विद्युत्कलैष वै सोम्य !**  

**चतुष्कलः पादो ब्रह्मणो ज्योतिष्मान् नाम ॥३॥**  

****

**स य एतमेवं विद्वाँश्चतुष्कलं पादं ब्रह्मणो ज्योतिष्मानित्युपास्ते,**  

**ज्योतिष्मानस्मिल्लोके भवति । ज्योतिष्मतो ह लोकाञ्जयति, य एतमेवं विद्वाँश्चतुष्कलं**  

**पादं ब्रह्मणो ज्योतिष्मानित्युपास्ते ॥ ४ ॥**  

****

**॥ इति सप्तमः खण्डः ॥**  

****

**प्र.-ज्योतिष्मानस्मिन्लोके भवति**   । तेजस्वी भवति इत्यर्थः । **ज्योतिष्मतो**  

**ह लोकान् जयति**   । अग्निसूर्यादिलोकान् इत्यर्थः ॥ ४ ॥

****

**॥ इति सप्तमखण्डभाष्यम् ॥**  
