+++
title = "05"

+++


**छान्दोग्योपनिषत्**

**पञ्चमः प्रपाठकः**

****

## ०१ 
**प्रथमः खण्डः**

****

**\[ज्यैष्ठ्यश्रेष्ठ्यगुणकमुख्यप्राणोपासनम् \]**

****

**यो ह वै ज्येष्ठञ्च श्रेष्ठञ्च वेद, ज्येष्ठश्च ह वै श्रेष्ठश्च भवति । प्राणो वावज्येष्ठश्च श्रेष्ठश्च ॥ १ ॥**

**प्र. –** प्राणविद्या प्रस्तूयते – **यो ह……भवति** । ज्येष्ठत्वश्रेष्ठत्वगुणकं प्राणं योवेद, स तत्क्रतुन्यायेन स्वयमपि ज्येष्ठश्च श्रेष्ठश्च भवति इत्यर्थः । ज्येष्ठत्वं – ‘वृद्धत्वम् ।‘वृद्धस्य च’ (पा.सू.५-३-६२) इति वृद्धशब्दस्य ज्यादेशविधानात् । श्रेष्ठत्वं प्रशस्ततमत्वं‘प्रशस्यस्य श्रः’ (पा.सू.५-३-६०) इति प्रशस्यशब्दस्य श्रादेशविधानात् । एवं फलप्रदर्शनेनपुरुषमभिमुखीकृत्याह **प्राणो वाव ज्येष्ठश्च श्रेष्ठश्च । वाव** शब्दोऽवधारणार्थः गर्भस्थपुरुषेप्राणव्यापारप्रवृत्यनन्तरभावित्वात् इन्द्रियप्रवृत्तेः प्राणस्य इन्द्रियापेक्षया ज्येष्ठ्यम् ।इन्द्रियव्यापाराणां सर्वथा एतदधीनत्वात् श्रेष्ठ्यञ्च ॥

**\[वाचः वसिष्ठत्वम्\]**

****

**यो ह वै वसिष्ठं वेद वसिष्ठो ह स्वानां भवति । वाग्वाव वसिष्ठः ॥ २ ॥**

****

**प्र. – यो……भवति । स्वानां** – ज्ञातीनां मध्ये वसिष्ठो भवति इत्यर्थः । कोवसिष्ठ इत्यत्राह **वाग्वाव वसिष्ठः** । अतिशयेन वसुमान् वसिष्ठः । वाग्मी हि लोकेअतिशयेन वसुमान् भवति । अतश्च वसुमत्तासम्पादकसद्यवहारजनकत्वं वाचः वसिष्ठत्वमितिभावः ॥

**\[चक्षुषः प्रतिष्ठात्वम्\]**

****

**यो ह वै प्रतिष्ठां वेद, प्रति ह तिष्ठत्यस्मिँश्च लोकेऽमुष्मिँश्च, चक्षुर्वावप्रतिष्ठा ॥ ३ ॥**

**प्र.–यो……अमुष्मिंश्च** । ह शब्दः प्रसिद्धौ । अत्र च अमु**त्र** च **प्रतितिष्ठति** -प्रतिष्ठावान् भवति इत्यर्थः । का तर्हि प्रतिष्ठा इत्यत्राह – **चक्षुर्वाव प्रतिष्ठा** । ‘चक्षुषाहि समे दुर्गे च प्रतितिष्ठति’ (बृ.उ.८-१-३) इति बृहदारण्यके ‘श्रवणात्’ प्रतिष्ठासम्पादक-समविषमभूतलप्रदर्शकत्वमेव चक्षुषः प्रतिष्ठात्वम् ॥

**\[श्रोत्रस्य सम्पत्त्वम्\]**

****

**यो ह वै संपदं वेद, सँ हास्मै कामाः पद्यन्ते दैवाश्च मानुषाश्च । श्रोत्रंवाव सम्पत् ॥ ४ ॥**

****

**प्र. –यो……मानुषाश्च । अस्मै** – उपासकाय कामाः सम्पद्यन्ते इत्यन्वयः ।का तर्हि सम्पत् इत्यत्राह **श्रोत्रं वाव सम्पत्** । ‘श्रोत्रे हीमे सर्वे वेदा अभिसम्पन्नाः’(बृ.उ.८-१-४) इति बृहदारण्यके समानप्रकरणे श्रवणात् सम्पद्धेतुभूतवेदशास्र-तदर्थश्रवणादिसम्पादकत्वमेव श्रोत्रस्य सम्पत्त्वम् ।

**\[मनसः आयतनत्वम्\]**

****

**यो ह वा आयतनं वेद, आयतनँ ह स्वानां भवति । मनो ह वा आयतनम् ॥ ५ ॥**

****

**प्र. –यो. आयतनम्** । स्रक्चन्दनादिविषयज्ञानरूपभोगायतनत्वमेव मनसःआयतनत्वम् ॥

****

**\[मुख्यप्राणश्रैष्ठ्यप्रतिपादिकाख्यायिका\]**

****

**अथ ह प्राणा अहँश्रेयसि व्यूदिरेऽहँ श्रेयानस्म्यहँ श्रेयानस्मीति । ते हप्राणाः प्रजापतिं पितरमेत्योचुः, भगवन् ! को नः श्रेष्ठः इति ॥ ६ ॥**

प्र. -मुख्यप्राणस्य श्रेष्ट्यसम्पादनाय आख्यायिकामाह **अथ ह……अस्मीति । अथ**आख्यायिकोपक्रमे’ । **अहं श्रेयसि** – स्वश्रेयसि निमित्ते विषये वा । **व्यूदिरे** – अहंश्रेयानस्मि, अहं श्रेयानस्मि इति विवादं चक्रुः इत्यर्थः । **ते श्रेष्ठ इति** । स्पष्टोऽर्थः ॥

****

**तान् होवाच, यस्मिन् व उत्क्रान्ते शरीरं पापिष्ठतरमिव दृश्येत, स वःश्रेष्ठः इति ॥ ७ ॥**

****

**प्र. – तान्……श्रेष्ठ इति** । वः – युष्माकं मध्ये यस्मिन् उत्क्रान्ते शरीरम्अतिशयेन पापिष्ठं अतिहेयमिव दृश्येत, स वः श्रेष्ठः इत्युवाच इत्यर्थः ॥

**\[वाचः पराजयः\]**

****

**सा ह वागुच्चक्राम‘ । सा संवत्सरं प्रोष्य पर्येत्योवाच कथमशकत ऋतेमज्जीवितुमिति यथा कला अवदन्तः, प्राणन्तः प्राणेन, पश्यन्तश्चक्षुषा, शृण्वन्तःश्रोत्रेण, ध्यायन्तो मनसैवमिति प्रविवेश ह वाक् ॥ ८ ॥**

****

**प्र. – सा ह वागुच्चक्राम । सा** – प्रसिद्धा वाक् स्वश्रैष्ठ्यपरीक्षणाय शरीरात्उत्क्रान्तवती इत्यर्थः । **सा संवत्सरं……जीवीतुमिति । सा** – वाक् एकं संवत्सरं **प्रोष्य** -प्रवासं कृत्वा पुनरागत्य **मदृते** – मां विना जीवितुं यूयं **कथमशकत** – कथं शक्ता इतिइतरान् प्राणान् उक्तवती । इतरे प्राणाः प्रत्यूचुः **यथा कलाः…..एवमिति । यथाकलाः** – मूकाः वागिन्द्रियव्यापाररहिता अपि इतरैः प्राणैः तत्कार्यं कुर्वन्तः जीवन्ति, एवंवयमपि अजीविष्म इति प्रत्यूचुः इत्यर्थः । **प्रविवेश ह वाक्** । एवमुक्ता वाक् स्वस्य श्रेष्ठ्यंनास्ति इति निश्चित्य देहं प्रविष्टवती इत्यर्थः ॥

****

**चक्षुर्होच्चक्राम । तत् संवत्सरं प्रोष्य पर्येत्योवाच ‘कथमशकत ऋतेमज्जीवितुमिति । यथा अन्धा अपश्यन्तः, प्राणन्तः प्राणेन, वदन्तो वाचा,शृण्वन्तः श्रोत्रेण, ध्यायन्तो मनसा – एवमिति । प्रविवेश ह चक्षुः ॥ ९ ॥**

****

**श्रोत्रं होच्चक्राम । तत् संवत्सरं प्रोष्य पर्येत्योवाच, ‘कथमशकत ऋतेमज्जीवितु‘मिति । यथा बधिरा अशृण्वन्तः प्राणन्तः प्राणेन, वदन्तो वाचा,पश्यन्तश्चक्षुषा, ध्यायन्तो मनसैवमिति । प्रविवेश ह श्रोत्रम् ॥ १० ॥**

****

**प्र.–चक्षुर्होच्चक्राम** । चक्षुरुत्क्रान्तम् । एवमुत्तरत्रापि द्रष्टव्यम् ॥

**मनो होच्चक्राम । तत्संवत्सरं प्रोष्य पर्येत्योवाच ‘कथमशकत ऋते मज्जीवितु‘मिति ।यथा बाला अमनसः, प्राणन्तः प्राणेन, वदन्तो वाचा, पश्यन्तश्चक्षुषा, शृण्वन्तःश्रोत्रेणैवमिति । प्रविवेश ह मनः ॥ ११ ॥**

**प्र. –मनो होच्चक्राम** इत्यादि । **अमनसः** अप्रौढमनसः ॥

****

**\[प्राणस्य ज्येष्ठत्वश्रेष्ठत्वकथनम्\]**

****

**अथ ह प्राण उच्चिक्रमिष्यन् , स यथा सुहयः पड्वीशशङ्कून् संखिदेत्,एवमितरान् प्राणान् समखिदत् । तँ हाभिसमेत्योचुः, ‘भगवन् ! एधि । त्वं नःश्रेष्ठोऽसि, मोत्क्रमी‘रिति ॥ १२ ॥**

****

**प्र.–अथ ह……समखिदत् । सः** मुख्यः प्राणः **उच्चिक्रमिष्यन्** ।उत्क्रमितुम् इच्छन्, यथा शोभनः अश्वः परीक्षार्थम् अश्वारूढेन ताडितः **पड्वीशशङ्कून्** -पादबन्धनकीलकान् **संखिदेत्** – उत्पाटयेत् एवमितरान् प्राणान् स्वस्वस्थानेभ्यःउत्पाटितवान् इत्यर्थः । **तं ह……मोत्क्रमीः इति** । हे **भगवन्** ! – पूजार्ह ! **त्वमेधि**स्वामीति शेषः । अस्तेः लोटि मध्यमपुरुषैकवचनम् । भव इत्यर्थः । **नः** – अस्माकं मध्येत्वमेव **श्रेष्ठोऽसि** । त्वमुत्क्रमणं माकार्षीः इति इतरे प्राणाः तम् आगत्य ऊचुः इत्यर्थः ॥

****

**अथ हैनं वागुवाच ‘यदहं वसिष्ठाऽस्मि, त्वं तद्वसिष्ठोऽसीति । अय हैनंचक्षुरुवाच, यदहं प्रतिष्ठास्मि त्वं तत्प्रतिष्ठोऽसीति ॥ १३ ॥**

****

**अथ हैनँ श्रोत्रमुवाच, यदहँ सम्पदस्मि, त्वं तत्सम्पदसीति । अब हैनं मनउवाच । यदहमायतनमस्मि, त्वं तदायतनमसीति ॥ १४ ॥**

**प्र.** – अथेतरे’ प्राणाः विशः करानिव राज्ञे, मुख्यप्राणाय स्वस्वगुणान् अर्पितवन्तइत्याह – **अथ हैनं वसिष्ठोऽसीति । यत्** – येन वाग्मिनो वसुमत्तासम्पादकत्वलक्षणेनगुणेन **अहं वसिष्ठाऽस्मि, त्वं तत्** तेन गुणेन **वसिष्ठोऽसि** इत्यर्थः । मदीयगुणस्यत्वदधीनत्वात् त्वदीयः एव स गुणः इति भावः । उक्तञ्च व्यासार्यैः ‘अहंयत्स्वकार्यकरणसमर्थाऽस्मि, तस्य त्वदधीनत्वात् तवैव तत्कार्यसामर्थ्यमित्यर्थः’ इति ।एवमुत्तरत्रापि द्रष्टव्यम् ॥

****

**न वै वाचो, न चक्षूँषि, न श्रोत्राणि, न मनाँसीत्याचक्षते । प्राणा इत्येवाचक्षते ।प्राणो ह्येवैतानि सर्वाणि भवन्ति ॥ १५ ॥**

****

**॥ इति प्रथमः खण्डः ॥**

**प्र. – न वै……सर्वाणि भवन्ति** । लौकिकाः वा आगमज्ञाः वा वागादीनि इन्द्रियाणिसर्वाणि वागादिशब्दैः न व्यवहरन्ति; अपि तु प्राणशब्देनैव व्यवहरन्ति । तत् कस्य हेतोः ?प्राणाधीनसत्ताकत्वात् इतरेषाम् । ‘यदधीना यस्य सत्ता तत्तदित्येव भण्यते’ इत्युक्तेः ।प्राणाधीनसत्ताकत्वात् इतरेषाम् इन्द्रियाणां सर्वाणि इन्द्रियाणि प्राणा एव भवन्ति इत्यर्थः ।एतत्खण्डान्तर्गत’वाक्यविषयकम् अधिकरणम् उपन्यस्यते । गुणोपसंहारपादेछान्दोग्यवाजसनेयकयोः कौषीतकिनामुपनिषदि च दशमेऽध्याये ‘यो ह वै ज्येष्ठञ्चश्रेष्ठञ्च वेद, ज्येष्ठश्च ह वै श्रेष्ठश्च स्वानां भवति’ इत्यारभ्य प्राणविद्या पठ्यते । तत्र सर्वत्रप्राणस्य ज्यैष्ठ्यौष्ठ्यगुणकत्वं वाक्चक्षुश्श्रोत्रमनसां वसुमत्तासम्पादकत्व-समविषमभूतलादिप्रदर्शकत्व-सम्पद्धेतुभूतवेदशास्त्रतदर्थश्रवणादिसम्पादकत्व-स्रक्चन्दनादि .विषयज्ञानरूपभोगायतनत्वलक्षणवसिष्ठत्वप्रतिष्ठात्वसम्पत्त्वायतनत्वरूपगुणवत्त्वम् , वागादीनाञ्चश्रेष्ठ्यविषयपरस्परविवादेन ब्रह्मसभोपसर्पणम्, ‘यस्मिन् व उत्क्रान्ते शरीरानवस्थितिःसः वः श्रेष्ठः’ इति ब्रह्मवचनम्, तत्परिचिक्षिषया वागादीनाम् एकैकस्य शरीरात् उत्क्रम्यपर्यटनम् , तस्मिन् शरीरस्य इन्द्रियाणाञ्च यथापूर्वम् अवस्थानम् , प्राणस्य उत्क्रमणप्रवृत्तौतेषां विशरणम्, ततो भीतानां वागादीनां ‘मा उत्क्रमीः, त्वं नः श्रेष्ठः’ इति मुख्यप्राणंप्रति प्रार्थनम् इत्येतत् सर्वं क्रमेण वर्णितम् ।कौषीतकीशाखायां तु छान्दोग्यवाजसनेयकवत्, ‘यदहं वसिष्ठाऽस्मि त्वं तद्वसिष्ठोऽसि’ इत्यनेन प्रकारेण प्राणे वागादिगतवसिष्ठत्वादिसमर्पणं नोक्तम् । अतोवागादि गतवसिष्ठ त्वादेः प्राणाधीनत्वाप्रतीत्या वागादीनां स्वातन्त्र्यप्रतीतेःछान्दोग्यवाजसनेयकाम्नातप्राणविद्यातः कौषीतक्याम्नातप्राणविद्यायाः भेदप्रतिभोद्गमःतथा तस्यामेव उपनिषदि चतुर्थेऽध्याये, ‘अथातो निश्रेयसादानं, सर्वा वै देवता अहंश्रेयसेविवदमाना अस्माच्छरीरादु**च्च**क्रमुः । तद्दारुभूतं शिश्ये । अथैनं वाक् प्रविवेश ।तद्वाचाऽवदत् शिश्य एव । अथैन**च्च**क्षुः प्रविवेश । तद्वावाचाऽवदत् चक्षुषा पश्यत् ।शिश्य एव । अथैनत् श्रोत्रं प्रविवेश । तद्वाचाऽवदत् चक्षुषा पश्यत् श्रोत्रेण शृण्वन्शिश्य एव । अथैनं मनः प्रविवेश । तद्वाचाऽवद**च्च**क्षुषा पश्यच्छ्रोत्रेणशृण्वन् मनसाध्यायत् शिश्य एव । अथैनत्प्राणः प्रविवेश तत्तत एव समुत्तस्थौ । तद्देवाः प्राणेनिःश्रेयसं विजित्य प्राणमेव प्रज्ञात्मानमभिसम्भूय’ (कौ.उ.२-१४) इति प्राणराहित्यदशायामपिवागादीनां स्वकार्यकरत्वप्रदर्शनेन छान्दोग्यैक्याप्रतीतेः इति पूर्वपक्षं कृत्वा – बहुसारूप्यप्रतीतौकिञ्चिद्वैरूप्यस्य प्रत्यभिज्ञाविरोधित्वाभावात् विद्यैक्यमिति ‘सर्वाभेदादन्यत्रेमे’ (ब्र.सू.३-३-१०)इति सूत्रेण सिद्धान्तितम् । सर्वाभेदात् । प्रतिज्ञातप्राणज्यैष्ठ्यश्रेष्ठ्योपपादनप्रकारस्यतिसृषु अपि शाखासु अभेदात् शाखान्तरविद्यायां शाखान्तरविद्यागतगुणोपसंहारः कर्तव्यःइति सूत्रार्थः । प्रकृतमनुसरामः ॥

****

## ०२ 
**द्वितीयः खण्डः**

****

**\[मुख्यप्राणस्य अन्नत्वचिन्तनम्\]**

****

**स होवाच ‘किं मेऽन्नं भविष्यतीति । ‘यत् किञ्चिदिदमाश्वभ्यःआशकुनिभ्य‘ इति होचुः । तद् वा एतदनस्यान्नम् । अनो ह वै नाम प्रत्यक्षम् ।न ह वा एवंविदि किञ्चनानन्नं भवतीति ॥ १ ॥**

**प्र. – स……भविष्यति इति** । ‘वागादीन् कि मेऽनं भविष्यति ? इतिमुख्यप्राणः पप्रच्छ इत्यर्थः । **यत् – होचुः** ।
श्वशकुनिपर्यन्तसर्वप्राणिनां यदन्नजातम्,तत् तव अन्नजातमिति वागादयः प्रत्यूचुः ।श्रुतिः स्वेन रूपेणाह- **तद्वा एतदनस्यान्नम्** । यत्किञ्चित् लोके प्राणिभिःअद्यते तदेतत् **अनस्य** – प्राणस्य अन्नम् । प्राणेनैव तदद्यते इत्यर्थः । **अनो ह वै नामप्रत्यक्षम्** । अदनादिविविध चेष्टायुक्तत्वात् प्राणस्य अनः इति प्रत्यक्षं नाम’ । देवानांपरोक्षप्रियत्वात् प्रत्यक्षं अनः इति नाम परित्यज्य प्राणः इति परोक्षेण नाम्ना व्यवहारः ।ततश्च अदनचेष्टायाः अपि तदीयत्वात् सर्वप्राणिजातेन अद्यमानम् अन्नं सर्वं तेनैव अद्यतेइति प्राणस्य सर्वम् अत्रम् इत्यर्थः । यद्वा – अनः इत्यस्य नकारान्तरयुक्तस्य अन्नत्वेन अन्नस्यअनसम्बन्धित्वात् अनः इत्यस्य प्राणनामत्वस्य प्रत्यक्षत्वात् अन्नं तत्सम्बन्धि इत्यर्थः । अत्रप्राणविद्यानिष्ठेन सर्वप्राण्यन्नादनस्य कर्तुम् अशक्यत्वात् नास्य वाक्यस्य सर्वप्राण्यन्नादनकर्तव्यत्वम्अर्थः । अपि तु सर्वप्राणिजातान्ने प्राणान्नत्वचिन्तनं कर्तव्यम् इत्यर्थः ।सर्वप्राणिजातान्ने प्राणान्नत्वचिन्तनं स्तौति – **न भवतीति** । प्राणविद्यानिष्ठस्यअभक्ष्यभक्षणदोषः नास्ति इत्यर्थः ॥

**\[प्राणस्य वासस्त्वचिन्तनम् \]**

****

**स होवाच, किं मे वासो भविष्यतीति । ‘आप‘ इति होचुः । तस्माद्वाएतदशिष्यन्तः पुरस्ताञ्चोपरिष्टाच्चाद्भिः परिदधति । लम्भुको ह वासो भवति,अनग्नो ह भवति ॥ २ ॥**

****

**प्र. – स…..होचुः** । ‘किं मे वस्रं भविष्यति’ इति मुख्यप्राणेन इतरे पृष्टाःप्राणाः; ‘आपस्ते **वस्त्रं** भविष्यन्ति’ इत्यूचुः । ‘आपो वासत्वेन चिन्तनीयाः’ इति होचुःइत्यर्थः । **तस्मात्……भवति । तस्मात्** – अपां वासस्त्वादेव **एतत्** – एतस्मिन्नपि काले**अशिष्यन्तः** – भोक्ष्यमाणाः **पुरस्ताच्च उपरिष्टाच्च** भोजनात् प्राक् पश्चा**च्च** आचमनीयाभिःअद्भिः वासोभिः परिहितं प्राणम् अनग्नं कुर्वन्ति । आचमनीयासु अप्सु वासस्त्वचिन्तनेन,वासोभूताभिः **अद्भिः** प्राणस्य परिहितत्वात् अननत्वचिन्तनं कुर्वन्ति इत्यर्थः । एवंचिन्तकः तेन चिन्तनेन च स्वयमपि **वासो लम्भुको भवति** – वासोलब्धा भवति, **अनग्नश्चभवति**, तत्क्रतुन्यायेन इति भावः ॥

**\[प्राणस्तुत्यर्थफलम्\]**

****

**तद्धैतत् सत्यकामो जाबालो गोश्रुतये वैयाघ्रपद्यायोक्त्वोवाच,यद्यप्येनच्छुष्काय स्थाणवे ब्रूयात् , जायेरन्नेवास्मिन् शाखाः, प्ररोहेयुः पलाशानिइति ॥३॥**

**प्र. – तद्ध……उवाच** । व्याघ्रपत्पुत्राय नाम्रा गोश्रुतये जबालापुत्रः सत्यकामनामाइदं प्राणदर्शनम् उक्त्वा अन्यदपि उवाच इत्यर्थः । किं तत् इत्यत्राह – **यदि…….पलाशानि**इति । **एनत्** – प्राणदर्शनं शुष्काय वृक्षायापि यदि ब्रूयात् अस्य वृक्षस्य शाखाः अपिउत्पद्येरन् पत्राणि च प्ररोहेयुः इत्यर्थः ॥

****

**\[महत्वफलकमन्थाख्यकर्म\]**

****

**अथ यदि महज्जिगमिषेत् अमावास्यायां दीक्षित्वा पौर्णमास्यां रात्रौसर्वोषधस्य मन्थं दधिमधुनोरुपमध्य, ज्येष्ठाय श्रेष्ठाय स्वाहा इत्यग्नावाज्यस्यहुत्वा मन्थे संपातमवनयेत् ॥ ४ ॥**

****

**प्र.–**मन्थाख्यं कर्मारभ्यते – **अथ……जिगमिषेत् । महत्** महत्त्वंज्यैष्ठ्यश्रैष्ठ्यादिलक्षणं यदि प्राप्तुम् इच्छेत् इत्यर्थः । **अमावास्यायां……अवनयेत्** ।उक्तकाले **सर्वोषधस्य** – ग्राम्यारण्यैषधानां **मन्थं** – पिष्टम् औदुम्बरे कंसाकारे चमसाकारेवा पात्रे **दधिमधुनोः** प्रक्षिप्य **उपमथ्य** अग्रतः स्थापयित्वा, **ज्येष्ठाय श्रेष्ठाय स्वाहाइति अग्नौ** आज्येन **हुत्वा मन्थे सम्पातं** – हुतशेषं निनयेत् इत्यर्थः ॥

****

**वसिष्ठाय स्वाहेत्यग्नावाज्यस्य हुत्वा मन्थे सम्पातमवनयेत् । प्रतिष्ठायैस्वाहेत्यग्नावाज्यस्य हुत्वा मन्थे सम्पातमवनयेत् । संपदे स्वाहेत्याग्नावाज्यस्यहुत्वा मन्थे सम्पातमवनयेत् । आयतनाय स्वाहेत्यनावाज्यस्य हुत्वा मन्थेसम्पातमवनयेत् ॥ ५ ॥**

****

**प्र. –वसिष्ठाय स्वाहा** इत्यादि । सर्व स्पष्टम् ॥

****

**\[मन्थजपमन्त्रः\]**

****

**अथ प्रतिसृप्याजलौ मन्थमाधाय जपति, ‘अमो नामास्यमा हि तेसर्वमिदँ स हि ज्येष्ठः श्रेष्ठो राजाऽधिपतिः । स मा ज्यैष्ठ्यँ श्रैष्ठ्यँ राज्यमाधिपत्यंगमयत्वहमेवेदं सर्वमसानीति ॥ ६ ॥**

**प्र. – अथ प्रतिसृप्य……जपति । प्रतिसृप्य** – अभिगम्य, प्रदक्षिणं कृत्वा इतिवाऽर्थः । अञ्जलौ मन्थं निधाय वक्ष्यमाणं मन्त्रं जपेत् इत्यर्थः । मन्त्रमेवाह – **अमो नामासि** । अमाइति नाम यस्य सः अमोनामा । सोऽसीत्यर्थः । ननु अमा इति हि प्राणनाम । कथम्अप्राणस्य मन्थस्य अमोनामत्वम् इत्यत्राह – **अमा हि** इति । त्वमिति शेषः । त्वंप्राणोऽसि हि इत्यर्थः । मन्थस्य प्राणत्वम् उपपादयति । **ते सर्वमिदम् । इदं** जगत्**सर्वं ते** – त्वदधीनम् । मन्थलक्षणान्नाधीनत्वात् जगतः इति भावः । **स सर्वमसानि** इति ।स हि मन्थभूतः प्राणः इत्यर्थः । **राजा** – दीप्तिमान् । **अधिपतिः** – शेषी इत्यर्थः । **मा** -मां **गमयतु** – प्रापयतु । **इदं सर्वमहमेव असानि** – भवानि । सर्वनियन्तृतया भवानि इत्यर्थः ।शिष्टं स्पष्टम् ॥

****

**\[मन्थभक्षणप्रकारः\]**

**अथ खल्वेतयर्चा पच्छ आचामति तत् सवितुर्वृणीमहे इत्याचामति,वयं देवस्य भोजनम् इत्याचामति, श्रेष्ठँ सर्वधातमम् इत्याचामति । तुरं भगस्यधीमहि इति सर्वं पिबति ॥ ७ ॥**

****

**प्र. – अथ खल्येतयर्चा पच्छ आचामति । एतया** – वक्ष्यमाणया ऋचा पच्छःपादशः मन्थं भक्षयतीत्यर्थः । मन्त्रस्य एकैकपादेन एकैकग्रासं भक्षयेत् इत्यर्थः । ‘तत्सवितुर्वृणीमहे वयं देवस्य भोजनम् । श्रेष्ठं सर्वधातमं तुरं भगस्य धीमहि’(ऋ.सं.५-६-८२१) अस्याश्च ऋचोऽयमर्थः । वयं श्रेष्ठं **सर्वधातमं** – सर्वधारकं तत् -श्रेष्ठं भोजनं **सवितुः देवस्य–** सवितुर्देवात् **वृणीमहे** – प्रार्थयामहे । अत्र प्राणस्यसवितुश्च अभेदेन सवितुः इत्युक्तिः । अथ तद्दत्तेन भोजनेन सन्तुष्टास्सन्तः तुरं – तूर्णं,शीघ्रं **भगस्य** – सूर्यस्य देवस्य **धीमहि** – ध्यायेम इत्यर्थः । स्वरूपम् इत्यध्याहारः ।अथवा सम्बन्धसामान्ये षष्ठी । सवितारं ध्यायेम इत्यर्थः ॥ **तत्सवितुः – पिबति** ।स्पष्टोऽर्थः ॥

****

**निर्णिज्य कँसं चमसं वा पश्चादग्नेः संविशति चर्मणि वा स्थण्डिले वावाचंयमोऽप्रसाहः । स यदि स्त्रियं पश्येत्, समृद्धं कर्मेति विद्यात् ॥ ८ ॥**

****

**प्र.–निर्णिज्य……स्थण्डिले वा** । कंसाकारं चमसाकारं वा औदुम्बरं पात्रंप्रक्षाल्य **अग्नेः** पश्चात् अजिने वा केवलभूम्यां वा प्राक्छिराः शयीत इत्यर्थः । शयानेनियममाह – **वाचंयमोऽप्रसाहः । वाचंयमः** – वाग्यतस्सन्, **अप्रसाहः** – न प्रसह्यतेइत्यप्रसाहः । अनिष्टस्वप्नदर्शनेन यथा नाभिप्लुतो भवति तथा संयतचित्तस्सन् इत्यर्थः । **सयदि……विद्यात्** । स्पष्टोऽर्थः ॥

****

**\[स्वप्ने स्त्रीदर्शनेन काम्यकर्मसमृद्धिः\]**

****

**तदेष श्लोकः –**

**“यदा कर्मसु काम्येषु स्त्रियँ स्वप्नेषु पश्यति ।समृद्धिं तन्न जानीयात् तस्मिन् स्वप्ननिदर्शने, तस्मिन् स्वप्ननिदर्शने” ॥ ५ ॥**

****

**॥ इति द्वितीयः खण्डः ॥**

**प्र. – तदेष श्लोकः । तत्** – तस्मिन् स्वप्नविषये एष श्लोको भवतिइत्यर्थः । श्लोकमेवाह – **यदा……पश्यति** इत्यादि । **तस्मिन् स्वप्ननिदर्शने** । अत्रसतीति शेषः । **समृद्धिं** – कर्मनिष्पत्तिम् इत्यर्थः । **तस्मिन् स्वप्रनिदर्शने** इति द्विरुक्तिविद्यासमाप्त्यर्था ।एतत्खण्डान्तर्गतवाक्यविषयकम् अधिकरणम् उपन्यस्यते । ‘सर्वान्नानुमतिश्च प्राणात्ययेतद्दर्शनात्’ (ब्र.सू.३-४-२८) इत्यत्र ‘न ह वा एवं विदि किञ्चनाननं भवतीति’ छान्दोग्ये,‘नास्यानन्नं ज**ग्धं** भवतीति’ (बृ.उ.८-१-१४) वाजसनेयके च श्रवणात्, वामदेव्योपासनानिष्ठस्यप्रार्थयमानसर्वयोषिदपरिहारानुमतिवत् सर्वान्नानुमतिः प्राणविद्यानिष्ठस्य सर्वदा क्रियते इतिपूर्वपक्षे प्राप्ते – उच्यते । ‘सर्वान्नानुमतिश्च प्राणात्यये तद्दर्शनात्’ (ब्र.सू.३-४-२८) प्राणात्ययेएव प्राणविदः सर्वान्नानुज्ञानम् , न सर्वदा । ब्रह्मविदोऽपि उषरतेः प्राणात्यये एव इभ्योच्छिष्टाशनस्यदर्शनेन प्राणविदः सर्वान्नानुमतेः आपद्विषयत्वस्य किंपुनर्न्यायसिद्धत्वात् ।‘अबाधा**च्च**‘ । (ब्र.सू.३-४-२९) ‘आहारशुद्धौ सत्वशुद्धिः’ (छा.उ.७-२६-२)इति शास्त्राबाधार्थमपि एवमेव न्याय्यम् । इतरथा तस्य बाधः स्यात् । ‘अपि स्मर्यते’(ब्र.सू.३-४-३०) ।

“‘प्राणसंशयमापन्नो योऽन्नमत्ति यतस्ततः ।

लिप्यते न स पापेन पद्मपत्रमिवाम्भसा” ॥ (म.स्मृ.१०-१०४)

इति स्मरणा**च्च** सर्वान्नीनत्वम् आपद्विषयम् ।‘शब्दश्चातोऽकामकारे’ । (ब्र.सू.३-४-३१) ‘तस्मात् ब्राह्मणः सुरां न पिबति पाप्मनानोत्सृजा’ (कठ.सं.१२-३४) इति ‘संहितायां’ कामकारप्रतिषेधकशब्ददर्शनात् पाप्मनासंसृष्टो न भवानि इति मत्वा ब्राह्मणः सुरां न पिबतीति हि तस्याः श्रुतेरर्थः ।ननु ब्रह्मविद उषस्तेः प्राणात्यये सर्वान्नीनत्वदर्शनात् प्राणविदः सर्वान्नीनत्वस्यआपद्विषयत्वं कैमुत्यन्यायेन सिद्ध्यति इति अनुपपन्नम् । वामदेव्योपासननिष्ठस्यसर्वयोषिदपरिहारवत् प्राणविद्यानिष्ठस्य वचनबलात् सर्वान्नीनत्वम् इति वदन्तं प्रतिएतस्य अनुत्तरत्वादिति चेत्, न – वामदेव्योपासनस्य ‘न काञ्चन परिहरेत् तव्रतम्’(छां.उ.२-१३-२) इति सर्वयोषिदपरिहारेऽपि स्पष्टविधिश्रवणात् । ‘प्रकृते च, न ह वाएवंविदि किञ्चनानन्नं भवति’ इत्यत्र सर्वान्नभक्षणविधेः कल्प्यत्वात्, प्रत्यक्षनिषेधविरोधेच विधिकल्पनानुदयेनार्थवादत्वस्यैव युक्तत्वात् सर्वप्राण्यन्ने, यत् किञ्चिदिदम् ‘आश्वभ्यःआशकुनिभ्यः’ इति विहितस्य प्राणान्नत्वचिन्तनस्य स्तुतिमात्रं क्रियते। न ह वा एवंविदिकिञ्चनानन्नं भवतीति ।

न चैवं सति निषेधशास्त्रविरोधात्, ‘एवंविदि पापं कर्म न श्लिष्यते’ इत्यादेरपिस्तुतिमात्रत्वप्रसङ्गः इति वाच्यम् । पाप्मनाम् अश्लेषाभावे अनिर्मोक्षप्रसङ्गेन सकलपापाश्लेषस्यमोक्षविधिशास्त्रापेक्षितत्वेन फलविधित्वस्य वक्तव्यत्वात् । प्राणविद्यायाश्च ज्येष्ठत्वश्रेष्ठत्वादिफलकत्वेन फलाकाङ्क्षाया अभावादिति स्थितम् ।तथा गुणोपसंहारपादे ‘लम्भुको ह वासो भवति’ इत्यर्थवादोपबृंहितात् किं मेवासो भविष्यतीति । आप इति होचुः । तस्माद्वा एतदशिष्यन्तः पुरस्ता**च्चो**परिष्टा**च्च**द्भिःपरिदधतीति छान्दोग्ये श्रवणात् वासस्त्वचिन्तनमिति प्रतीयते । बृहदारण्यकेकाण्वशाखायाम् ‘तद्विद्वांसश्श्रोत्रिया अशिष्यन्त आचामन्ति अशित्वा चाचामन्ति एतमेवतदनमनग्रं कुर्वन्तो मन्यन्ते’ (बृ.उ.८-१-४) इति वाक्ये, अनग्नं कुर्वन्त इति श्रवणात्बासरत्यचिन्तनमपि प्रतीयते । आचामन्ति इत्याचमनविधिरपि प्रतीयते । माध्यन्दिनशाखार्यातस्मादेवंविदशिष्यन् आचामेत्, अशित्वाचाचामेत् एतमेव तदनमनग्रं कुरुते(बृ.उ.मा.पा.८-१-१४) इति अनग्नत्वचिन्तनात् वासस्त्वचिन्तनविधिरपि प्रतीयते । आचामतिइति आचमने स्पष्टविधिप्रत्ययश्रवणात् आचमनविधिः स्पष्ट प्रतीयते । तत्र द्वयोरपि विधेयत्वेगौरवात् एकस्यैव विधेयत्वे वक्तव्ये, आचामेत् इति आचमने विधिप्रत्ययश्रवणात्स्मृत्याचारप्राप्ताचमनातिरिक्तम् आचमनान्तरं प्रतीयते । वासरत्वादिश्रवणं तु कथंचित् स्तुतिरूपतयानेतव्यमिति पूर्वपक्षे प्राप्ते – अभिधीयते – ‘कार्याख्यानादपूर्वम्’ (ब्र.सू.३-३-१८) । कार्याख्यानात्विधेः अप्राप्तविधानस्वाभाव्यात्, आचमनस्य च स्मृत्याचाराभ्यामेव प्राप्तत्वात्अचमनान्तरविधाने विनिगमकानुपलाभात् अप्राप्तम् आचमनीयासु अप्सु वासस्त्वानुचिन्तनंविधीयते । छान्दोग्ये आचमनस्यैव अप्रतीतेः शाखान्तरेऽपि वासस्त्वानुसन्धानस्यअनुगतत्वात् तदेव विधीयते इति स्थितम् ।ननु कथं वागादीनाम् अचेतनानाम् उक्तिप्रत्युक्तिपरम्परा इति चेत् न – बागादिशब्दानाम् ,अभिमानिव्यपदेशस्तु विशेषानुगतिभ्याम् (ब्र.सू.२-१-५) इति सूत्रोक्तन्यायेनतदभिमानिदेवतापरत्वात् । तत्र हि न विलक्षणत्वादस्य तथात्वं च शब्दात् (ब्र.सू.२-१-४) ।ब्रह्मणो जगद्विलक्षणत्वेन उपादानत्वं न सम्भवति । घटरुचकादिषु हि सलक्षणानामेवमृत्सुवर्णादीनामुपादानत्वं दृष्टम् । प्रकृते च ब्रह्मजगतोः विलक्षणत्वं, ‘विज्ञानं चाविज्ञानश्च’(तै.आन.६-१) इति ब्रह्मजगतोः विज्ञानत्वाविज्ञानत्वप्रतिपादकशब्दादेव अवगम्यते ।ननु जगतोऽचेतनत्वे ‘मृदब्रवीत्’ (शत.बा.६-१-३-२) इत्यचेतनायाः मृदो वक्तृत्वंनोपपद्यते । तत्राह – ‘अभिमानिव्यपदेशस्तु विशेषानुगतिभ्याम्’ (ब्र.सू.२-१-५) । मृदादिशब्दःतत्तदभिमानिदेवताः व्यपदिश्यन्ते । हन्ताहमिमास्तिस्रो देवताः (छां.उ.६-३-२) इति तेजोऽबन्नानांदेवताशब्देन विशेषणात् अचेतनानाञ्च देवतात्वासम्भवात् तदभिमानिनी देवतातेजोऽबन्नादिशब्देः व्यपदिश्यते इति अध्यवस्यामः । ‘अग्निर्वाग्भूत्वा मुखं प्राविशत्’(ऐ.उ.१-२-४) इति अग्नेवाचि अनुप्रवेशरूपानुगतिश्रवणात् वागादिशब्दैः तदनुप्रविष्टतदभि –मान्यग्न्याद्यभिधानात् न अनुपपत्तिः । अतः चेतनस्य ब्रह्मणोऽचेतनजगदुपादानत्वं न सम्भवति ।इति पूर्वपक्षे प्राप्ते उच्यते ।

‘दृश्यते तु’ (ब्र.सू.२-१-६) । तुशब्दः चोद्यव्यावृत्त्यर्थम् । विलक्षणेभ्योऽपि गोमयादिभ्योवृश्चिकादेः उत्पत्तिदर्शनात् , विलक्षणात् ब्रह्मणो विलक्षणजगदुत्पत्तिः उपपद्यते । असदितिचेन्न प्रतिषेधमात्रत्वात्’ (ब्र.सू.२-१-७) । विलक्षणात् पादानात् विलक्षणोत्पत्त्यङ्गीकारेउपादेयस्य उत्पत्तेः प्राक् विलक्षणोपोदानात्मनि अवस्थानस्य वक्तुम् अशक्यत्वेनअसत्कार्यवादप्रसङ्गः इति चेन्न – उपादानोपादेययोः सालक्षण्यनियमप्रतिषेधमात्रे एवअस्माकं संरम्भः । सूक्ष्मचिदचिद्विशिष्टं ब्रह्म स्वस्मात् ‘विलक्षणजगदाकारेण’परिणमते इत्येतत्तु न त्यक्तम् ।अत्र चोदयति – ‘अपीतौ तद्वत्प्रसङ्गादसमञ्जसम्’ (ब्र.सू.२-१-८) । ब्रह्मणः एवजगद्रूपेण परिणामे तयोः ऐक्यात् अप्ययादिषु सर्वदशासु अचेतनगता दोषाः ब्रह्मणः स्युः ।ततश्च ब्रह्मणो निरनिष्टत्वनिरवद्यत्वप्रतिपादकश्रुत्यसामञ्जस्यं भवति ।अत्र सिद्धान्तमाह – ‘न तु दृष्टान्तभावात्’ (ब्र.सू.२-१-९) । न त्वेवं सम्भवति । यथाबालस्य युवानं प्रति उपादानत्वेऽपि बालयुवादिशब्दैः आत्मनोऽभिधानेऽपि बालत्वयुवत्वादिभिनात्मादूष्यते । एवमेव चेतनाचेतनगतः दोषः आत्मा दूष्यते । ‘स्वपक्षदोषाञ्च’ (ब्र.सू.२-१-१०) ।निर्विकारस्य चिन्मात्रैकरसस्य पुरुषस्य प्रकृतिसंनिधानेन प्रकृतिधर्माध्यासनिबन्धनाजगत्प्रवृत्तिः इति सांख्यपक्षोऽपि दुष्टः एव । ‘तर्काप्रतिष्ठानादपि’ (ब्र.सू.२-१-११) । तर्काणाम्अन्योन्यव्याघातेन अप्रतिष्ठितत्वादपि तन्मूलप्रधानकारणवादः त्याज्यः एव । अन्यथाऽनुमेयमिति-चेदेवमप्यनिर्मोक्षप्रसङ्गः’ (ब्र.सू.२-१-१२) । यथा प्रतिकूलतर्कपराहतिः न भवति तथासत्त**र्कैः** प्रधानकारणत्वम् अनुमीयते इति चेत्, एवमपि कालान्तरे त्वत्तोऽतिशयितानांतर्ककुशलानां सम्भवेन प्रतिकूलतर्कपराहतिदोषानिस्तारात् । तस्मात् ब्रह्मणो जगदुपादानत्वं नदुष्यति इत्युक्तम् । अतो वागादीनां वक्तृत्वे न अनुपपत्तिः इति स्थितम् । प्रकृतमनुसरामः ॥

**॥ इति द्वितीयखण्डभाष्यम् ॥**

****

## ०३ 
**तृतीयः खण्डः**

****

**\[पञ्चाग्निविद्या\]**

****

**\[श्वेतकेतुजैवल्योः संवादः\]**

****

**श्वेतकेतुर्हारुणेयः पञ्चालानाँ समितिमेयाय । तँ ह प्रवाहणो जैवलिरुवाच,कुमारानु त्वाऽशिषत् पितेति । अनु हि भगव इति ॥ १ ॥**

**प्र**-प्रकृतिविविक्तजीवयाथात्मविषयाँ पञ्चाग्निविद्यां संसृतिवैराग्याय प्रस्तौति ।**श्वेतकेतुः – एयाय** । अरुणण्यापत्यमाणिः । तस्यापत्यम् **आरुणेय, श्वेतकेतुनामापञ्चालानां** जनपदानां सभाम् आगाम । **तँ… उवाच** । जीवलण्यापत्यं जैवलिः,भामतः **प्रवाहणः तं** श्वेतकेतुमुक्तवान् । **कुमारानु स्वाशियत् पितेति** । है **कुमार ।त्वा** – त्वां तव पिता **अन्वशिषत् किम्** – अनुशिष्टवान् किम् ? सत्यपृच्छत् इत्यर्थः । इतरआह – **अनु हि भगव इति** । है **भगवः** पूजाई । अनुशिष्टोऽस्मि हीति ॥

****

**\[प्रवाहणस्य प्रश्नाः\]**

****

**वेत्थ यदितोऽधि प्रजाः प्रयन्तीति । न भगव इति । वेत्थ यथा पुनरावर्तन्ता३इति । न भगव इति । वेत्थ पथोर्देवयानस्य पितृयाणस्य च व्यावर्तना३ इति । नभगव इति ॥२॥**

****

**प्र.–**एवम् उक्तो जै**ब**लिः पप्रच्छ – **वेत्थ……प्रयन्तीति । प्रजाः इतोऽधि**इतः ऊर्ध्वं यत्प्रयन्ति, तत् **वेत्थ** – जानीषे किम् ? कर्मिणां गन्तव्यो देशः कः ?इत्यर्थः । इतर आह **न भगव इति** । जाने इति शेषः । राजा पुनः पृच्छति **वेत्थआवर्तन्ता ३ इति** । कर्मिणां पुनरावृत्तिप्रकारः कः इत्यर्थः । इतरः आह **न भगव इति** ।पुनः पृच्छति **वेत्थ व्यावर्तना ३ इति** । देवयानपितृयाणयोः व्यावर्तने भेदके रूपे किं वेत्थइत्यर्थः । केन प्रकारेण तयोः भेदः इत्यर्थः । इतरः आह **न भगव इति** ॥

****

**वेत्थ यथाऽसौ लोको न सम्पूर्यता ३ इति । न भगव इति । वेत्थ यथापञ्चम्यामाहुतावापः पुरुषवचसो भवन्तीति । नैव भगव इति ॥३॥**

**प्र.**• पुनः पृच्छति – **वेत्थ……संपूर्यता ३ इति** । अस्माल्लोकात् अनवरतंगच्छद्भिः पुरुषैः कस्मात् हेतोः धुलोको न सम्पूर्यते इति । वाजसनेयके समानप्रकरणे,‘वेत्थ यथाऽसौ लोक एवं बहुभिः पुनःपुनः प्रयद्भिः न सम्पूर्यत३ इति’ (बृ.उ.८-२-२)श्रवणात् अमुष्य लोकस्य अप्राप्ताः के इति प्रश्नस्य फलितार्थः । इतरः आह **न भगव इति** ।पुनः पृच्छति **वेत्थ……भवन्तीति** । **आपः** इति भूतान्तराणामपि उपलक्षणम् । भूतसूक्ष्माणिपञ्चम्याम् आहुतौ **यथा** – येन प्रकारेण **पुरुषवचसः** – पुरुषः इति वचो यासां ताः**पुरुषवचसः** । पुरुषशब्दाभिलप्याः इत्यर्थः । कस्य पञ्चम्याम् आहुतौ इत्यपेक्षायांपुरुषवचस्त्वभवनकर्तृतया निर्दिष्टा आप एव हूयमानतया सम्बध्यन्ते । असंनिहितार्थान्तरकल्पनेगौरवात् । ततश्च अपां पञ्चम्यामाहुतौ आपः पुरुषवचसः भवन्ति इत्यर्थः । ततश्च अपामेव पञ्चस्वपिआहुतिषु हूयमानत्वमिति सिद्धयति इति द्रष्टव्यम् । इतरः आह **नैव भगब इति** । अत्ररंहत्यधिकरणे (ब्र.सू.अधि.३-१-१) भगवता भाष्यकृता ‘कर्मिणां गन्तव्यदेशम् पुनरावृत्तिप्रकारंदेवयानपितृयाणपथव्यावर्तने, अमुष्यलोकस्य अप्राप्तारं च वेत्थ इति पृष्ट्वा वेत्थ यथापञ्चम्याम् आहुतावापः पुरुषवचसः भवन्ति इति पप्रच्छ’ इति भाषितम् ॥

****

**अथनु किमनुशिष्टोऽवोचथाः । यो हीमानि न विद्यात्, कर्थं सोऽनुशिष्टोब्रुवीतेति । स हाऽऽयस्तः पितुरर्धमेयाय, तँ होवाच, अननुशिष्य वाव किल माभगवानब्रवीत् अनु त्वाऽशिषमिति ॥ ४ ॥**

**प्र**-एवं उक्तवन्तं श्वेतकेतुं राजा प्रत्याह – **अथानु,…ब्रुवीतेति किं**कस्मात् अनुशिष्टोऽस्मि इत्युक्तवानसि । यो हि इमनि अर्थजातानि न
जानीयात, सकथं अनुशिष्टोऽस्मि इति वदेत् इत्पर्थः, यद्वा – **किमनुशिष्टः** किमर्थं अनुशिष्टः इत्यर्थः**स हाऽऽयस्तः पितुरर्धमेयाय ।सः** – श्वेतकेतुः राज्ञा जबीलिना आयस्तः-आयसितस्सन् **पितुरर्धं** – स्थानम् **एवाय** • आजगाम । तं…त्वाशिषमिति गत्वाच तं – पितरम् इत्थम् उवाच – मां **अननुशिष्य** – समावर्तनकाले अनुशासनीयानि सर्वाणिअननुशिष्यैव त्वाम् अन्वशिषम् इति भावान् मा प्रति अब्रवीत् इत्यर्थः ॥

****

**पञ्च मा राजन्यबन्धुः प्रश्नानप्राक्षीत् । तेषां नैकञ्चनाशकं विवक्तुमिति ।स होवाच ‘यथा मा त्वं तदैतानवदो यथाऽहमेषां नैकञ्चन वेद, यद्यहमिमानवेदिष्यं,कथं ते नावक्ष्यम्‘ इति ॥ ५ ॥**

**प्र.** – तत् कथम् इत्यत्राह – **पञ्च**……**विवक्तुमिति** । **राजन्यबन्धु** – राजापशदःमां पञ्च प्रश्रान् अप्राक्षीत् । तेषां मध्ये **एकञ्चन** – एकमपि प्रश्नं **विवक्तुं** – विशिष्य वक्तुं नाशकम्- न शक्तोऽस्मीति’ पितरम् उवाच इत्यर्थः । त्वया सम्यगनुशिष्टस्य कथम् झ्याम्अशक्तिः स्यादिति भावः । राजन्याः बन्धवः यस्य सः राजन्यबन्धुः । राजन्यानां बन्धुरितिवा । स्वयमराजन्यः इत्यर्थः । राजन्याभासः इति यावत् । **सः…….नावक्ष्यमिति । सः** –पिता पुत्रं वक्ष्यमाणम् उवाच । त्वं मां प्रति **तदा** – आगमनकाले **एतान्** प्रश्रानां **यथावदः** -तेषां नैकञ्चन अशकं विवक्तुम् इति यथा उक्तवानसि, तथा अहमपि तेषां प्रश्रानां मध्ये**एकञ्चन** – एकमपि **यथा** – यथावत् सत्यम् इत्यर्थः **न वेद** – नाज्ञासिषम् । यदि आज्ञासिषम्तर्हि ते प्रियाय पुत्राय समावर्तनकाले कुतः नावक्ष्यम् इत्युवाच इत्यर्थः ॥

****

**\[गौतमेन राज्ञः समीपगमनम् \]**

****

**स ह गौतमो राज्ञोऽर्धमेयाय । तस्मै ह प्राप्तायार्हाँ चकार । स ह प्रातःसभाग उदेयाय । तँ होवाच मानुषस्य भगवन् गौतम ! वित्तस्य वरं वृणीथाःइति । स होवाच, तवैव राजन् ! मानुषं वित्तम् यामेव कुमारस्यान्ते वाचमभाषथाः,तामेव मे ब्रूहीति ॥ ६ ॥**

**प्र.–स राज्ञोऽर्धमेयाय** ! एवम् उक्त्वा स गोत्रतो **गौतमः** – आरुणिः राज्ञःस्थानम् आजगाम । **तस्मै……चकार** । प्राप्ताय **तस्मै** – गौतमाय राजा **अर्हाँ** – पूजांचकार इत्यर्थः । **स उदेयाय** । तदा सः प्रातःकाले राज्ञि **सभागे** – सभागते सति**उदेयाय** । गौतमः आजगाम इत्यर्थः । **यद्वा सभागः** ‘भागः, पूजा । तेन युक्तःअर्ध्यादिभिः पूज्यमानः **सः** गौतमः समागतः इत्यर्थः । **तं होवाच** । राजा गौतमंवक्ष्यमाणम् उक्तवान् इत्यर्थः । **मानुषस्य……वृणीथाः इति** । हे **भगवन् गौतम** ।मनुष्यसम्बन्धिवित्तसम्बन्धि वरं वृणीष्व इत्युवाच इत्यर्थः । **स होवाच** । **सः** – गौतमःप्रत्युवाच इत्यर्थः । तदेवाह – **तवैव……ब्रूहीति** । हे राजन् ! मानुषं वित्तं तवैव तिष्ठतु ।तेन मम न किञ्चित् प्रयोजनम् । किन्तु मत्पुत्रस्य समीपे पञ्चप्रश्नलक्षणां यां वाचं उक्तवानसितामेव मे ब्रूहि इति ॥

****

**स ह कृच्छ्री बभूव । तँ ह चिरं वसेत्याज्ञापयाञ्चकार । तँ होवाच, ‘यथामा त्वं गौतमावदो यथेयं न प्राक् त्वत्तः पुरा विद्या ब्राह्मणान् गच्छति, तस्मादुसर्वेषु लोकेषु क्षत्रस्यैव प्रशासनमभूत्‘ इति ॥ तस्मै होवाच ॥ ७ ॥**

****

**॥ इति तृतीयखण्डः ॥**

**प्र–स ह……चकार** । एवम् उक्तो राजा गौतमस्य अप्रत्याख्येयतां ज्ञात्वा**कृच्छ्री** – दुःखितो **बभूव** । तञ्च गौतमं विद्यार्थ, चिरं वस इत्याज्ञप्तवान् । **तं होवाच** ।एवम् आज्ञाप्य राजा तं – गौतमं पुनः **उवाच** । किमिति । **यथा.**…**•अभूत् इति** ।हेगौतम ! त्वं मां **यथा अवदः**, तथा करिष्यामि इति शेषः । **इयं** – वक्ष्यमाणा विद्या **पुरा**विद्यमानापि **यथा** – येन प्रकारेण यस्माद्धेतोरिति यावत् । **त्वत्तः प्राक् ब्राह्मणान् नगच्छति** – न प्राप्तवती । **तस्मात् सर्वेषु लोकेषु क्षत्रस्यैव प्रशासनमभूत्** – क्षत्रियजातेरेवएतद्विद्योपदेष्टृत्वम् । अतो ब्राह्मणेषु एतद्विद्यायाः अभावात् ब्राह्मणानामेव समीपं गमिष्यामिइति बुद्धिः ना कार्या । चिरवासाज्ञापनमपि सोढव्यम् इति भावः । **तस्मै होवाच** । अथचिरकालम् उषितवते **तस्मै** गौतमाय राजा विद्याम् उपदिदेश इत्यर्थः ॥

****

**॥ इति तृतीयखण्डभाष्यम् ॥**

****

## ०४ 
**चतुर्थः खण्डः**

****

**\[राज्ञा गौतमाय पञ्चाग्निविद्योपदेशः – द्युलोकाग्निः\]**

****

**असौ वाव लोको गौतमाग्निः । तस्यादित्य एव समित् । रश्मयो धूमोऽहरर्चिःचन्द्रमा अङ्गारा नक्षत्राणि विस्फुलिङ्गाः ॥ १ ॥**

प्र.-तत्र, ‘वेत्थ यथा पञ्चम्यामाहुतावापः’ इति पञ्चमप्रश्नप्रतिवचनस्यइतरप्रतिवचनानुकूलत्वात् प्रथमतः तदेवाह – **असौ वाव लोको गौतमाग्निः । हे गौतम । असौलोकः** – स्वर्गलोकः एवाग्निः । **तस्यादित्य एव समित्** । आदित्येन हि द्युलोको दीप्यते ।**रश्मयो धूमः** । धूमस्य समित्प्रभवत्वात् आदित्यरश्मीनां धूमत्वम् । **अहरर्चिः** । प्रकाशकत्वात्**चन्द्रमा अङ्गाराः** । अर्चिः प्रशमकालप्रभवत्वा**च्च** चन्द्रमसोऽङ्गारत्वम् । **नक्षत्राणिविस्फुलिङ्गाः** । चन्द्रावयववदुपलभ्यमानत्वात् विस्फुलिङ्गत्वम् ॥

****

**\[सोमराजोत्पत्तिः\]**

****

**तस्मिन्नेतस्मिन्नग्नौ देवाः श्रद्धां जुह्वति । तस्या आहुतेः सोमो राजासम्भवति ॥ २ ॥**

****

**॥ इति चतुर्थः खण्डः ॥**

**प्र. – तस्मिन्………जुह्वति** । आदित्यादिलक्षणसमिदाद्युपेते द्युलोकलक्षणाग्नौ**देवाः** – इन्द्रियाणि **श्रद्धां** – ‘श्रद्धा वा आपः’ (तै.बा.३-२-४) इति श्रुतेः श्रद्धाशब्दितेअपः जुह्वति । आत्मधर्मभूतबुद्धिविशेषलक्षणश्रद्धायाः ‘होतव्यत्वासम्भवात्’ श्रद्धाशब्देनआप एव उच्यन्ते इति द्रष्टव्यम् । न च इन्द्रियाणां द्युलोकाग्नौ भूतसूक्ष्मरूपाहुतिप्रक्षेपकर्तृत्वंकथमिति वाच्यम् – इन्द्रियाणाम् अभावे भूतसूक्ष्माणां जीवं परिष्वज्य द्युलोकगमनासम्भवात्इन्द्रियाणाम् होतृत्वम् उपपद्यते इति द्रष्टव्यम् । द्युलोकादिप्रापककर्मणाम् इन्द्रियाधीनत्वात्वा तथोक्तिः इति द्रष्टव्यम् । **तस्या आहुतेः सोमो राजा सम्भवति** । एवं स्वकर्मभिःद्युलोकं गतो जीवः स्वर्गभोगयोग्यदिव्यदेहयुक्तो भवति इत्यर्थः । न च **अप्छब्दि**तानां भूतसूक्ष्माणांसोमराजभावे कथिते कथं जीवस्य सोमराजभावः उच्यते इति वाच्यम् । उत्तरत्रपितृयाणे, एष सोमो राजा इति चन्द्रमसं प्राप्तस्य जीवस्य सोमराजभावश्रवणात् अत्रनिर्दिश्यमानसोमराजभावस्यापि भूतसूक्ष्मपरिष्वक्तजीवविषयत्वात् ॥

****

**॥ इति चतुर्थखण्डभाष्यम् ॥**

****

## ०५ 
**पञ्चमः खण्डः**

****

**\[पर्जन्याग्निः\]**

****

**पर्जन्यो वाव गौतमाग्निः, तस्य वायुरेव समित् अभ्रं धूमो विद्युदर्चिःअशनिरङ्गाराः ह्रादुनयो विस्फुलिङ्गाः ॥ १ ॥**

****

**प्र. – पर्जन्यो……विस्फुलिङ्गाः । पर्जन्यः** – वृष्टिप्रवर्तकः देवः । **ह्रादुनयः**मेघगर्जितानि । शिष्टं स्पष्टम् । अत्र वाय्वादीनां समिदादिकल्पनानिमित्तं यथायोग्यम् अन्वेषणीयम् ।

**\[होमेन वृष्ट्युत्पत्तिः\]**

****

**तस्मिन्नेतस्मिन्नग्नौ देवाः सोमँ राजानं जुह्वति । तस्या आहुतेर्वर्षंसम्भवति ॥ २ ॥**

****

**॥ इति पञ्चमः खण्डः ॥**

****

**प्र. – तस्मिन्……सम्भवति** । द्युलोकभोगनिमित्तकर्मावसाने सोमराजशब्दितःसः देहः द्रवीभूय सह जीवेन मेघमण्डले पतति इत्यर्थः ॥

**॥ इति पञ्चमखण्डभाष्यम् ॥**

****

## ०६ 
**षष्ठः खण्डः**

****

**\[पृथिव्यग्निः\]**

****

**पृथिवी वाव गौतमाग्निः, तस्याः संवत्सर एव समित् आकाशो धूमोरात्रिरर्चिः दिशोऽङ्गारा अवान्तरदिशो विस्फुलिङ्गाः ॥ १ ॥**

****

**प्र. – पृथिवी……विस्फुलिङ्गाः । तस्या संवत्सर एव समित्** । संवत्सरेणकालेन समिद्धा हि पृथिवी सस्यादिनिष्पत्तये भवति । **रात्रिरर्चिः** । नीलरूपाश्रय-पृथिव्यग्नेः अनुरूपत्वात् रात्रेः अर्चिष्ट्वम् ॥

**\[अन्नोत्पत्तिः\]**

**तस्मिन्नेतस्मिन्नग्नौ देवा वर्षं जुह्वति । तस्या आहुतेरन्नँ सम्भवति ॥२॥**

****

**॥ इति षष्ठः खण्डः ॥**

****

**प्र. – तस्मिन्……सम्भवति** । श्रद्धाशब्दवाच्यानि भूतसूक्ष्माणि इन्द्रियसंयुक्तानिस्वर्गभोगयोग्यदेहाकारेण परिणतानि सुकृतक्षये द्रवीभूतानि सन्ति पर्जन्यम् अवाप्य वर्षरूपाणिभूत्वा पृथिवीं प्राप्य व्रीहियवाद्यन्नानि भवन्ति इत्यर्थः ॥

****

**॥ इति षष्ठखण्डभाष्यम् ॥**

****

## ०७ 
**सप्तमः खण्डः**

****

**\[पुरुषाग्निः\]**

****

**पुरुषो वाव गौतमाग्रिः, तस्य वागेव समित् प्राणी धूमो, जिह्वार्चिःचक्षुरङ्गाराः श्रोत्रं विस्फुलिङ्गाः ॥ १ ॥**

****

**प्र. – पुरुषो……विस्फुलिङ्गाः । तस्य वार्गव समित्** । वाचा हि समिध्यतेपुरुषः । न अवाग्मी । अतो वाक् समित् । एवम् अन्यत् द्रष्टव्यम् ॥

**\[रेतसः उत्पत्तिः\]**

****

**तस्मिन्नेतस्मिनग्नौ देवा अन्नं जुह्वति । तस्या आहुते रेतः सम्भवति ॥ २ ॥**

****

**॥ इति सप्तमः खण्डः ॥**

**प्र. – तस्मिन्……सम्भवति** । एवं व्रीह्याद्यन्नरूपाणि भूतसूक्ष्माणि जीवसंश्लिष्टानिपुरुषेण अद्यमानानि पुरुषे रेतोरूपेण परिणमन्ते इत्यर्थः ॥

****

**॥ इति सप्तमखण्डभाष्यम् ॥**

****

## ०८ 
**अष्टमः खण्डः**

****

**\[योषाग्निः\]**

****

**योषा वाव गौतमाग्निः, तस्या उपस्थ एव समित् उपमन्त्रयते स धूमोयोनिरर्चिः, यदन्तः करोति तेऽङ्गाराः अभिनन्दा विस्फुलिङ्गाः ॥ १ ॥**

**प्र. – योषा……विस्फुलिङ्गाः** । उपमन्त्रणं – सङ्केतकरणम् । लोहितत्वात्योनेः अर्चिष्ट्वम् । **अन्तःकरणम्** – मिथुनीकरणम् । **अभिनन्दाः** – तज्जन्यसुखलवाः ॥

****

**\[गर्भोत्पत्तिः\]**

****

**तस्मिन्नेतस्मिन्नग्नौ देवा रेतो जुह्वति । तस्या आहुतेः गर्भः सम्भवति ॥ २ ॥**

****

**॥ इति अष्टमः खण्डः ॥**

****

**प्र.–तस्मिन्……सम्भवति** । रेतोरूपाणि तानि योनिद्वारा स्त्रियं प्रविश्यगर्भत्वेन परिणमन्ते इत्यर्थः ॥

****

**॥ इति अष्टमखण्डभाष्यम् ॥**

****

## ०९ 
**नवमः खण्डः**

****

**\[अपां पञ्चमाहुतौ पुरुषवचस्त्वनिगमनम् \]**

****

**इति तु पञ्चम्यामाहुतावापः पुरुषवचसो भवन्तीति । स उल्बावृतो गर्भोदश वा मासान् अन्तः शयित्वा यावद्वाऽथ जायते ॥ १ ॥**

****

**प्र.–इति तु……भवन्तीति** । उक्तप्रकारेण श्रद्धासोमवृष्टयन्नरेतोरूपाहुतीनांमध्ये रेतोरूपायाम् पञ्चम्याम् आहुतौ अप्छब्दितानि भूतसूक्ष्माणि पुरुषशब्दाभिलपनीयानिभवन्ति इत्यर्थः । इतिशब्दः पञ्चमप्रश्नप्रतिवचनसमाप्तिद्योतनार्थः ।**स उल्बावृते……जायते । सः** – गर्भः उल्बेन – जरायुणा वेष्टनेन वेष्टितस्सन्**दश वा मासान् अन्तः** – मातृकुक्षौ शयित्वा **यावद्वा** नव वा एकादश वा द्वादशवा मातुः कुक्षौ शयित्वा **अथ** – अनन्तरं **जायते** इत्यर्थः ॥

****

**\[अन्त्यगमनम् (अन्त्येष्टिः)\]**

****

**स जातो यावदायुषं जीवति । तं प्रेतं दिष्टमितोऽग्नय एव हरन्ति यतएवेतो यतः सम्भूतो भवति ॥ २ ॥**

****

**॥ इति नवमः खण्डः ॥**

****

**प्र.–स जातो……भवति । सः** गर्भो जातश्च यावदायुः **जीवति** ।आयुःक्षयसमय एव तं **प्रेतं पुरुषं दिष्टं** परलोकाय निर्दिष्टम् । अथ वा दिष्टंकर्मानुसृत्य यतः धुलोकपर्जन्याद्यग्नेः **इतः–**इहागतः यतश्च – योषिद्रूपाग्नेः**सम्भूतः** उत्पन्नः – तस्मात् अग्नय एव देवा हरन्ति । ततश्च द्युपर्जन्यपृथिवीपुरुषयोषित्सुपुनरपि सम्भ्रमति इत्यर्थः ।अयञ्च उपन्यासः वैराग्यहेतोः । कष्टं हि मातुः कुक्षौ मूत्रपुरीषवातपित्तश्लेष्मादिपूर्णेतदनुलिप्तस्य गर्भस्य उल्बाशुचि पूया’ वृतस्य शुक्लशोणितबीजस्य मातुः अशितपीत-रसानुप्रवेशेन विवर्धमानस्य निरुद्धवीर्यबलशक्तितेजःप्रज्ञाचेष्टस्य बहुकालं शयनम् , ततोयोनिद्वारेण पीड्यमानस्य क**ष्ट**तरा निःसृतिः, कर्मणोपात्तं यावत् आयुः तावदेव जीवनम् ।पुनरपि घटीय**न्त्र**कुण्डिकान्यायेन आरोहणावरोहणलक्षणं भ्रमणं हि श्रूयमाणं वैराग्यम्आपादयति। अत एतदुपन्यस्तम् इति द्रष्टव्यम् ॥

****

**॥ इति नवमखण्डभाष्यम् ॥**

## १० 
**दशमः खण्डः**

****

**\[देवयानमार्गेण गमनागमननिरूपणम् \]**

****

**तद्य इत्थं विदुः, ये चेमेऽरण्ये श्रद्धा तप इत्युपासते तेऽर्चिषमभि–सम्भवन्ति, अर्चिषोऽहः, अह्नः आपूर्यमाणपक्षम्, आपूर्यमाणपक्षात् यान्षडुदङ्ङेति मासाँस्तान् ॥ १ ॥**

****

**प्र.–**अथ ‘वेत्थ पथोर्देवयानस्य पितृयाणस्य च व्यावर्तने’ इति तृतीयं प्रश्नंप्रतिवक्ति – **तद्य……अभिसम्भवन्ति** । प्राक् प्रस्तुतस्य संसरतः जीवस्य स्वरूपंतदित्यनेन परामृश्यते । **तत्** – प्रत्यगात्मस्वरूपं **ये इत्थं** – उक्तप्रकारेण द्युपर्जन्यपृथिवीपुरुषयोषित्सु श्रद्धासोमवृष्ट्यन्नरेतश्शरीरकतया देहादिलक्षणप्रकृतिविविक्ततया चये विदुः इत्यर्थः । अत्र ब्रह्मात्मकतया च इत्यपि योजनीयम् । भाष्यकृता‘अप्रतीकालम्बनान् ‘(ब्र.सू.४-३-१४) इति सूत्रे ‘पञ्चाग्निविदोऽप्यर्चिरादिना गतिश्रवणात्अचिरादिना गतस्य ब्रह्मप्राप्त्यपुनरावृत्तिश्रवणा**च्च** । अत एव ‘तत्क्रतुन्यायेनप्रकृतिविनिर्मुक्तब्रह्मात्मकात्मानुसन्धानं सिद्धम्’ इति हि भाषितम् ।अरण्ये स्थित्वा श्रद्धां पुरस्कृत्य तपश्शब्दितं ब्रह्म उपासते इत्यर्थः । वाजसनेयकेसमानप्रकरणे ‘श्रद्धां सत्यमुपासते’ (बृ.उ.६-२-१५) इति श्रवणात्, सत्यशब्दस्य ब्रह्मपरत्वात्तपश्शब्दोऽपि ब्रह्मपरः । ‘अनियमः सर्वेषाम्’ (ब्र.सू.३-३-३१) इत्यधिकरणे भगवताभाष्यकृता ‘तद्य इत्थं विदुः, य एवमेतद्विदुः’ (बृ.उ.८-२-१५) इति पञ्चाग्निविद्यानिष्ठान्‘ये चेमे’ इत्यादिना श्रद्धापूर्वकं ब्रह्मोपासीनांश्च उद्दिश्य अर्चिरादिका गतिः उपदिश्यते । ‘सत्यंज्ञानमनन्तं ब्रह्म’ (ते.उ.आन.१-१) ‘सत्यं त्वेव विजिज्ञासितव्यम्’ (छां.उ.७-१६-१) इतिसत्यशब्दस्य ब्रह्मणि प्रसिद्धेः, तपश्शब्दस्यापि तेन एकार्थ्यात्, सत्यतपश्शब्दाभ्यां ब्रह्मैवअभिधीयते । श्रद्धापूर्वकं ब्रह्मोपासनं च अन्यत्र श्रुतम् ‘सत्यं त्वेव विजिज्ञासितव्यम्’ इत्युपक्रम्य‘श्रद्धा त्वेव विजिज्ञासितव्या’ (छां.उ.७-१९-१) इति श्रुतेः इति हि भाषितम् । उक्तं चव्यासार्यैः ‘परमं यो महत्तपः’ इत्यादिषु तपश्शब्दस्य ब्रह्मपरत्वम् इति । अत्र वाजसनेयके‘श्रद्धां सत्यम्’ इति श्रद्धाशब्दस्य द्वितीयान्तत्वश्रवणात् इहापि श्रद्धाशब्दो द्वितीयान्तः ।छान्दसत्वात् ‘सुपां सुलुक्’ (पा.सू.७-१-३९) इति सुपः लुक् । ततश्च पुरस्कृत्य इत्यध्याहारः ।श्रद्धां पुरस्कृत्य ब्रह्मोपासते इत्यर्थः । ‘इतिस्तु’ अविवक्षितः । अथवा एवकारोऽत्र अध्याहर्तव्यः ।ब्रह्म इत्येव ये उपासते इत्यर्थः । ततश्च अब्रह्मोपासनव्यावृत्तिफलकोऽयम् इति शब्दोद्रष्टव्यः । यद्वा श्रद्धातपश्शब्दयोः प्रसिद्धः एवार्थः । श्रद्धातपःपरायणानाञ्चब्रह्मविद्यानिष्ठत्वम् अर्थसिद्धम् । ततश्च ब्रह्मविद्यानिष्ठः इत्यर्थः फलति । अयमप्यर्थः,‘तदप्यविरुद्धम्, आर्थत्वादपि शाब्दत्वं सम्भवति युक्तम्’ इति वदतां व्यासार्याणामनुमतः एव ।**तेऽर्चिषमभिसम्भवन्ति** । अर्चिर्देवताम् आतिवाहिकतया प्राप्नोति इत्यर्थः ।**अर्चिषोऽहः अह्नः** इत्यादि । सर्वं स्पष्टम् ॥

**मासेभ्यः संवत्सरँ, संवत्सरादादित्यम्, आदित्याच्चन्द्रमसम्, चन्द्रमसो विद्युतम् ।तत्पुरुषोऽमानवः स एनान् ब्रह्म गमयति । एष देवयानः पन्था इति ॥ २ ॥**

****

**प्र**.-अत्र अर्चिरादिशब्दाः तत्तदभिमानिदेवतापराः । **तत्पुरुषो……गमयति** ।**तत्पुरुषः** – वैद्युतः पुरुषः **अमानवः** असंसारी; ब्रह्मलोंकादागत्य **एनान्** ।पूर्वोक्तद्विविधोपासकान् ब्रह्मलोकं प्रापयति इत्यर्थः । अमानवः सः ‘एत्य ब्रह्मलोकान् गमयति’(बृ.उ.८-२-१५) इति श्रुत्यन्तरे श्रवणात् । **एष देवयान पन्था इति** । स्पष्टोऽर्थः ॥

****

**\[इष्टापूर्तकर्मिणां धूमादिमार्गः\]**

****

**अथ य इमे ग्रामे इष्टापूर्ते दत्तमित्युपासते, ते धूममभिसम्भवन्ति,धूमाद्रात्रिं, रात्रेरपरपक्षम्, अपरपक्षाद्यान् षड्दक्षिणैति मासाँ स्तान् नैतेसंवत्सरमभिप्राप्नुवन्ति ॥ ३ ॥**

**प्र. – अथ……प्राप्नुवन्ति । ये** – पुरुषाः ग्रामे एव स्थित्वा **इष्टं** – यागादि, **पूर्तं**‘खातादि’ । **दत्तं** – दानम् । इति शब्दः तज्जातीयोपवासादिकर्मान्तरपरः । यागदानहोमादीनिकर्माणि येऽनुतिष्ठन्ति इत्यर्थः । उक्तप्रकारेण अनुतिष्टन्ति इत्यर्थः इति व्यासार्यवचनस्थापि अयमेवार्थः ।श्रुतौ पूर्वम् अनुष्ठानप्रकाराननुवृत्तेः । **ते धूममभिसम्भवन्ति** । धूमदेवता प्रतिपद्यन्तेआतिवाहिकत्वेन इत्यर्थः । अत्रापि धूमादिशब्दाः तत्तदभिमानिदेवतापराः । **दक्षिणैति**दक्षिणां दिशम् आदित्यः एति इत्यर्थः । ‘दक्षिणादाच्’ (पा.सू.५-३-३६) इति आजन्तोऽयं शब्दः ।दक्षिणायनमासाभिमानीः देवताः प्रतिपद्यन्ते इत्यर्थः । **नैते संवत्सरमभिप्राप्नुवन्ति । एते**इष्टादिकेवलकर्मकारिणः दक्षिणायनमासान् प्राप्यापि विद्वांसः इव न संवत्सरदेवतांप्राप्नुवन्ति इत्यर्थः ॥

**मासेभ्यः पितृलोकम्, पितृलोकादाकाशम्, आकाशाञ्चन्द्रमसम् । एषसोमो राजा, तद्देवानामन्नम्। तं देवा भक्षयन्ति ॥ ४ ॥**

**प्र.** – पुनः किं प्राप्नुवन्ति इत्यत्राह – **मासेभ्यः…..चन्द्रमसम्** । स्पष्टोऽर्थः । एतेन‘वेत्थ यदितोधिऽप्रजाः प्रयन्ति’ इति प्रथमच प्रश्नः प्रत्युक्तो भवति । **एष सोमो राजा** ।अत्र एषः – इत्यनेन न अभिसम्भाव्यः चन्द्रमाः परामृश्यते । **चन्द्रमसः** – सोमराजभावोपदेशस्यव्यर्थत्वात् । अपितु इष्टादिकारी अभिसम्भविता परामृश्यते । तस्या आहुतेः सोमोराजासम्भवति’ इति न्यायेन ‘स्वर्ग’ भोगयोग्यदिव्यदेहयुक्तो भवति इत्यर्थः । **तद्देवानामन्नम्** ।अन्नवत् स देवानाम् उपकरणभूतो भवति इत्यर्थः । **तं देवा भक्षयन्ति** । तं – इष्टादिकारिणंदेवभागम् उपगतं आजानसिद्धाः देवाः **भक्षयन्ति** – स्वकैङ्कर्येषु पशूनिव विनियुञ्जतेइत्यर्थः । सूत्रितं च ‘भाक्तं वाऽनात्मवित्त्वात्’ (ब्र.सू.३-२-७) इति ॥

****

**\[इष्टादिकारिणां पुनरागमनमार्गः\]**

****

**तस्मिन् यावत्सम्पातमुषित्वा अथैतमेवाध्वानं पुनर्निवर्तन्ते, यथेतमाकाशम्,आकाशाद्वायुम् । वायुर्भूत्वा धूमो भवति, धूमो भूत्वाऽभ्रं भवति ॥ ५ ॥**

****

**प्र. – तस्मिन् यावत्सम्पातमुषित्वा** । सम्पतति अनेन इति **सम्पातः** कर्मशेषः ।यावत् कर्मशेषम् उषित्वा इत्यर्थः । यावच्छब्दः साकल्यार्थः । साकल्यञ्च फलप्रदानप्रवृत्तकर्मविशेषविषयम्; न तु सर्वकर्मविषयं द्रष्टव्यम् । ‘वेत्थ यथा पुनरावर्तन्त’ इतिद्वितीयप्रश्नं प्रतिवक्ति **अथैत……यथेतम्** । **अथ** – अनन्तरं **एतमेवाध्वानं** – धूमादिमार्गं**यथेतं** – यथागतं पुनर्निवर्तन्ते इत्यर्थः । धूमरात्र्यपरपक्षदक्षिणायनषण्मासपितृलोकाकाशक्रमेणआरोहणात् तेनैव विपरीतक्रमेण अवरोहणे प्राप्ते अत्र विशेषमाह – **आकाशम्आकाशाद्वायुम्** । यथा आरोहणे आकाशात् चन्द्रमस अभिसम्भवन्ति एवम् अवरोहणेचन्द्रमसः आकाशम् अभिसम्भवन्ति । आरोहणावरोहणयोः आकाशाभिसम्भवस्तु अविशिष्टइति भावः । **आकाशाद्वायुम्** । अभिसम्भवन्ति इति शेषः । अत्र ‘वायुर्भूत्वा धूमो भवति’इति उत्तरत्र श्रवणात् अत्रापि अवरोहन्तः आकाशो भवन्ति । वायुर्भवन्ति इत्येवार्थः । अवरोहतांच आकाशादिभवनं न तच्छरीरकत्वम् । सर्गाद्यकालम् आरभ्य आप्रलयम् आकाशाद्यभिमानि-देवतानाम् अन्यासां कॢप्तानां सत्त्वेन प्रतिक्षणम् अवरोहतां आकाशाद्यभिमानिदेवतात्वानुपपत्तेः ।अतः तत्सादृश्यमेवार्थः । या आपः चन्द्रमण्डले दिव्यशरीरम् आरब्धवत्यः, तासां कर्मक्षयेद्रवीभूतानाम् आकाशगतानां भेदकाकारप्रहाणेन आकाशसादृश्ये तदुपश्लिष्टाः जीवाः अपिआकाशसमाः उच्यन्ते । ताश्च आपः इतश्च अमुतश्च वायुना नीयमाना वायुसमाना भवन्ति । ततश्चतत्संश्लिष्टो जीवोऽपि वायुःभवति इत्युच्यते । एवमुत्तरत्रापि द्रष्टव्यम् । **वायु……भवति** । अपोबिभर्ति इत्यभ्रम् । मूलविभुजादित्वात् कः । ततश्च अभ्रशब्देन जलधारणावस्था उच्यते ॥

****

**अभ्रं भूत्वा मेघो भवति, मेघो भूत्वा प्रवर्षति । त इह व्रीहियवाओषधिवनस्पतयस्तिलमाषा इति जायन्ते । अतो वै खलु दुनिष्प्रपतरं, यो योह्यन्नमत्ति यो रेतः सिञ्चति, तद्भूय एव भवति ॥ ६ ॥**

****

**प्र.–अभ्रं भूत्वा मेघो भवति** । ‘मिह – सेचने’ (धा.पा.९९२) इति धातोःपचाद्यच्प्रत्यये न्यङ्क्वादित्वात् कुत्वे मेघ इति रूपम् । ततश्च मेघशब्देन वर्षोन्मुखावस्थाउच्यते । एवमेव अभ्रमेघयोः भेदः व्यासार्यः उक्तः । **मेघो भूत्वा प्रवर्षति** । मेघसंश्लिष्टोभूत्वा वर्षधारारूपेण भूमौ पतति इति फलितार्थः । **त इह……जायन्ते । ते** -वर्षसंश्लिष्टभूतसूक्ष्मपरिष्वक्ता जीवाः **इह** – भूमौ पतित्वा व्रीहियवादिरूपेण जायन्तेइत्यर्थः । अत्र तेन रूपेण जननं नाम – न स्थावरभावप्रतिपत्तिः । स्थावरत्वप्राप्तिहेतु-भूतकर्मणाम् इह अकीर्तनात् । किन्तु जीवान्तराधिष्ठितेषु व्रीह्यादिषु संश्लेषमात्रम् ।सूत्रितं च ‘अन्याधिष्ठिते पूर्ववदभिलापात्’ (ब्र.सू.३-२-४) इति ।**अतो वे खलु दुर्निष्प्रपतरम् । अतः** – स्थावरादिभावात् अतिचिरेण निर्गमनंभवति इत्यर्थः । अत्र खलन्तात् दुनिष्प्रपतशब्दात् आतिशायनिके तरप् प्रत्यये, छान्दसेतशब्दलोपे, दुनिष्प्रपतरमिति रूपम् । ततश्च अतिशयस्य प्रतियोग्याकाङ्क्षायां प्रागनुक्रान्ताकाशादीनां बुद्धौ सन्निधानात् तेषामेव प्रतियोगित्वेन अन्वयः स्यात् । ततश्चव्रीह्यादिषु आकाशाद्यपेक्षया चिरावस्थानोक्त्या आकाशादिषु अवस्थानस्य तदपेक्षय अल्पकालत्वंपर्यवस्यति । उक्तं च भगवता भाष्यकृता – ‘छान्दसस्तशब्दलोपः । दुनिष्प्रपतरमिति ।दुःखनिष्क्रमणतरम् इत्यर्थः’ इति। न च ‘तयोरेव कृत्यक्तखलर्थाः’ (पा.सू.३-४-७०) इतिखलो भावकर्ममात्रविषयत्वात् , पतेश्च अकर्मकत्वेन भावार्थस्यैव परिशिष्टत्वात् तत्र चभावार्थस्य प्रकर्षाभावात् तरपो दौर्लभ्यमिति शंक्यम् – शिश्येतराम् इत्यादिप्रयोगात्भावार्थेऽपि प्रकर्षसम्भवात् । कर्त्रर्थपचाद्यजन्तात् तरपः सम्भवाञ्च भाष्यस्य न अनुपपत्तिः ।यद्वा – ‘आतो युच्’ (पा.सू.३-३-१२८) ‘छन्दसि गत्यर्थेभ्यः’ (पा.सू.३-३-१२९) इति छन्दसिविशेषविहितखलर्थयुजन्तः एवायं शब्दः । रेफरूपवर्णविकारश्छान्दसः । ननु अस्यतरप्प्रत्ययत्वाभावे पूर्वनिर्दिष्टाकाशादिभ्योऽतिशयः, तेषु अचिरावस्थानं वा कथं सिद्ध्येत्इति वाच्यम् – वैशब्दस्य अवधारणार्थतया अतश्शब्दितात् व्रीह्यादिभावादेव चिरं निष्क्रमणेकथिते ततः पूर्वनिर्दिष्टेभ्यः आकाशादिभ्यः अचिरात् निष्क्रमणं सिद्ध्यति । तशब्दलोपश्छान्दसःइति भाष्यस्यापि वर्णलोपेन वा वर्णविकारेण वा यथाकथञ्चित् साधुत्वं समर्थनीयम्इत्यत्र तात्पर्यम् ।व्रीह्यादयो हि गिरितटात् उदकस्रोतसा उह्यमानाः नीं प्राप्नुवन्ति । ततः समुद्रम् ।ततो मकरादिभिः भक्ष्यन्ते । तेऽपि अन्यैः । तत्रैव च मकरेण सह समुद्रे विलीनाःसमुद्राम्भोभिः सह जलधरैः आकृष्टाः पुनः वर्षधाराभिः मरुदेशे शिलातले वा हर्म्ये वापतिताः ‘तिष्ठन्ति’ । कदाचित् व्यालमृगादिपीताः, ते भक्षिताश्च अन्यैः तेऽपि अन्यैः इत्येवंप्रकाराःपरिचलेरन् । कदाचित् अभक्ष्येषु स्थावरेषु जाताः तत्रैव शुष्पेरन् । भक्ष्येष्वपि स्थावरेषुजातानां रेसस्सिग्देहसम्बन्धो दुर्लभ एव, बहुत्वात् स्थावराणाम् इत्यतो दुनिष्क्रमणत्वम् ।**योयो….. भवति** । अत्र स इत्यध्याहारः । यो नोह्यादि संश्लिष्टोऽवरोहति जीवः ।सः **यो वोऽन्नमत्ति यो रेतः सिञ्चति, भूयः पश्चात् तत्… भवति** – रेतस्सिग्भावं प्राप्नोति ।आकाशादिभाववत् रेतस्सिग्भावोऽपि औपचारिकः । रेतस्सिग्योगी भवति इत्यर्थः ।एवमेव व्यासार्यैः उक्तम् ॥

****

**\[इष्टापूर्तकारिणां स्वस्वकर्मानुगुणं जन्म\]**

****

**तद्य इह रमणीयचरणा अभ्याशो ह यत्ते रमणीयां योनिमाद्येरन् ,ब्राह्मणयोनिं वा क्षत्रिययोनिं वा वैश्ययोनिं वा । अथ य इह कपूयचरणाअभ्याशो ह यत्ते कपूयां योनिमापद्येरन् श्वयोनिं वा सूकरयोनिं वा चण्डालयोनिंवा ॥ ७ ॥**

****

**प्र. – तद्ये……योनिं वा । तत्** तेषु – **ये अभ्याशः** – अभ्यागन्तारः अभ्याङ्पूर्वात्अशेर्धातोः क्विबन्तात् बहुवचनान्तोऽयं शब्दः । परलोकात् इह लोकं प्रति अवतरन्तःइत्यर्थः । **ह** इति प्रसिद्धौ । **यत्** – यदा **रमणीयचरणाः** चर्यते इति चरणं कर्म ।रमणीयकर्माणः – भुक्तशिष्टपरिपक्वसुकृतकर्मयुक्ताः भवन्ति इत्यर्थः । अत्र यदा शब्दानुरोधात्’तदा इत्यपि अध्याहर्तव्यम् । तदा ते रमणीयां ब्राह्मणादियोनिम् आप्नुवन्ति इत्यर्थः । **कपूयचरणाः**कुत्सितकर्माणः इत्यर्थः । भुक्तशिष्टकर्मानुसारिजन्म प्राप्नुवन्ति इत्यर्थः । शिष्टं स्पष्टम् ॥

**\[मार्गद्वयभ्रष्टानां तृतीयागतिः\]**

****

**अथैतयोः पथोर्न कतरेण च न तानीमानि क्षुद्राण्यसकृदावर्तीनि भूतानिभवन्ति जायस्व म्रियस्वेति – एतत् तृतीयं स्थानम् । तेनासौ लोको न सम्पूर्यते ।तस्माज्जगुप्सेत । तदेष श्लोकः ॥ ८ ॥**

****

**प्र**. – वेत्थ यथाऽसौ लोको न सम्पूर्यता (३)’ इति चतुर्थप्रश्नं प्रतिवक्ति – **अथैतयोःन……सम्पूर्यते । अथ** शब्दः प्रतिवचनान्तरोपक्रमे । यानि भूतानि उक्तयोः एतयोःदेवयानपितृयाणयोः **पथोः** मध्ये **कतरेण च न** केनापि मार्गेण न गच्छन्तिमार्गद्वयप्राप्तिहेतुभूतविद्याकर्मरहिताः इत्यर्थः । **तानीमानि भूतानि क्षूद्राणि** -दंशमशककीटादीनि **असकृदावर्तीनि सन्ति, जायस्व, म्रियस्वेति भवन्ति** । पुनःपुनः जायन्ते म्रियन्ते इत्यर्थः । ‘सक्तून् पिब धानाः खादे इत्ययमभ्यवहरतीत्यस्य’ पुनःपुनः पिबति पुनः पुनः खादति इति हि अयमर्थः तद्वत् । ‘क्रियासमभिहारे लोट् लोटो हिस्वो वा च तध्वमोः’ (पा.सू.३-४-२) इति ‘पौनःपुन्ये’ क्रियासमभिहारेलोटस्तध्वमोर्हिस्वादेशविधानात् जायस्व म्रियस्व इति रूपम् । ‘यथाविध्यनुप्रयोगः पूर्वस्मिन्’(पा.सू.३-४-४) ‘समु**च्च**ये सामान्यवचनस्य’ (पा.सू.३-४-५) इति भवन्ति इतिसामान्यशब्दस्य अनुप्रयोगः । उक्तं च व्यासार्यैः ‘पुरीमवस्कन्द लूनीहि नन्दनम्’ (शि.व.१-५१)इतिवत् इति । एतत्तृतीयं स्थानम् । अत्र एतच्छब्देन जायस्व म्रियस्वेति भूतानिभवन्तिति प्रथमान्तशब्देन प्रधानतया निर्दिष्टाः पापकर्माणः परामृश्यन्ते, सर्वनाम्नांपूर्वनिर्दिष्टप्रधानपरामर्शित्वात् । स्थानशब्दाभिप्रायेण एकवचनम् । पूर्वनिर्दिष्टद्युलोक-ब्रह्मलोकापेक्षया क्षुद्रजन्तुभवनादिलक्षणस्थानस्य तृतीयत्वात् तत्स्थानसम्बन्धात् पापकर्माणःतृतीयं स्थानम् इत्युच्यन्ते । **तेनासौ लोको न सम्पूर्यते । तेन** – तृतीयस्थानशब्दितैःपापकर्मभिः **असौ** – द्युलोकः **न सम्पूर्यते** – न प्राप्यते इत्यर्थः । अत्र एतत् तृतीयं स्थानम् इतिएतच्छब्देन पूर्वनिर्दिष्टः पौनःपुन्येन जननमरणादिभवनलक्षणः धात्वर्थ एव परामृश्यते ।तस्यैव तृतीयस्थानत्वम् । ततश्च एतस्य तृतीयस्थानस्य सद्भावात् अत्रैव स्थाने जीवानांप्रायेण प्रचारात् द्युलोकगन्तॄणाम् अल्पत्वात् द्युलोको न सम्पूर्यते इत्युक्तावपि भाष्यस्यन विरोधः । अत एव ‘द्युलोकारोहावरोहाभावेन द्युलोकासम्पूर्तिवचनात्’ इति भाषितमितिद्रष्टव्यम् ।

**तस्माजगुप्सेत** । यस्मात् संसारिणां गतिः उक्तरीत्या कष्टतरा, तस्मात् संसारात्जुगुप्सेत । मा भूत् मे एवंविधसंसारमहोदधौ घोरे पातः इति निन्देत् इत्यर्थःमुक्तिफलकपञ्चाग्निविद्या स्वरूप’ज्ञानस्य फलान्तरं वक्तुमाह – **तदेषश्लोकः** । तच्छब्दःप्रसिद्धिपरः । **एषः–**वक्ष्यमाणः श्लोकः प्रसिद्धः इत्यर्थः ॥

****

**“स्तेनो हिरण्यस्य सुरां पिबँश्च गुरोस्तल्पमावसन्ब्रह्महा च । एते पतन्तिचत्वारः पञ्चमश्चाचरँस्ते” इति ॥ ९ ॥**

****

**प्र.**-मन्त्रमेवाह – **स्तेनो……तैरिति । तैराचरन्** – स्तेनादिभिः चतुभिःविद्यायोनिसम्बन्धम् आचरन् इत्यर्थः । शिष्टं स्पष्टम् ॥

****

**\[पञ्चाग्निविद्यास्तुतिः\]**

****

**अथ ह य एतानेवं पञ्चाग्नीन् वेद, न सह तैरप्याचरन् पाप्मना लिप्यते ।शुद्धः पूतः पुण्यलोको भवति, य एवं वेद य एवं वेद ॥ १० ॥**

****

**॥ इति दशमः खण्डः ॥**

**प्र.–अथ……वेद** । स्तेनादिभिः उक्तमहापातकिभिः अपि सह ‘संसर्गम्’ आचरन्पाप्मना न लिप्यते । पूर्वोत्तराघशून्यः भवति इत्यर्थः । **य एवं वेद** । समस्तप्रश्नप्रतिवचन-समाप्तिद्योतिका द्विरुक्तिः । सिष्टं स्पष्टम् ॥एतत्खण्डान्तर्गतवाक्यविषयकाणि अधिकरणानि उपन्यस्यन्ते – अधिरादिपादे ‘कार्यबादरिरस्य गत्युपपत्तेः’ (ब्र.सू.४-३-६) । कार्य – हिरण्यगर्भमुपासीनानेव अर्चिरादिर्गणःनयति इति बादरिराचार्यों मन्यते । परिच्छिन्नप्राप्त्यर्थं हि गतिः उपपद्यते, न अपरिच्छिन्नपरब्रह्मप्राप्तये । नह्याकाशं प्रेप्सता देशविशेषो गन्तव्यो भवति । ‘विशेषितत्वा**च्च** (ब्र.सू.४-३-७) । ‘पुरुषोमानस एत्य ब्रह्मलोकान् गमयति ते तेषु ब्रह्मलोकेषु पराः परोवतो वसन्ति’ (बृ.उ.६-२-१५)।इति गन्तव्यस्य बहुवचनान्तलोकशब्देन विशेषितत्वात् परब्रह्मण एकत्वेन बहुत्वासम्भवात्,लोकशब्दस्य देशविशेष एव मुख्यत्वाञ्च न परब्रह्मणः अर्चिरादिप्राप्यत्वम् ।ननु स ‘एनान् ब्रह्म गमयति’ इति नपुंसकलिङ्गब्रह्मशब्देन चतुर्मुखस्य कथं निर्देशइत्यत्राह ‘सामीप्यात्तु तद्व्यपदेशः’ (ब्र.सू.४-३-८) । ‘यो ब्रह्माणं विदधाति पूर्वम्’(श्वे.उ.६-१८) इति हिरण्यगर्भस्य प्रथमजत्वेन ब्रह्मसामीप्यात् ब्रह्मशब्देन अमुख्यया वृत्त्याचतुर्मुखस्य निर्देश उपपद्यते इति भावः ।ननु हिरण्यगर्भस्य द्विपरार्धावसाने नाशात् तं प्राप्तस्य पुनरावृत्तेः अवर्जनीयत्वात्‘एतेन प्रतिपद्यमाना इमं मानवमावर्त नावर्तन्ते’ (छां.उ.४-१५-५) इति अनावृत्तिप्रतिपादक-श्रुतिविरोधः । तत्राह – ‘कार्यात्यये तदध्यक्षेण सहातः परमभिधानात्’ (ब्र.सू.४-३-९) । ‘तेब्रह्मलोके तु परान्तकाले परामृतात्परिमुच्यन्ति सर्वे’ (मुं.उ.३-२-६) इत्यभिधानात् कार्यस्यब्रह्मलोकस्यात्यये तदध्यक्षेण ब्रह्मणा सह अतः ब्रह्मलोकात् परं ब्रह्म प्राप्नोति । अतश्चअनावृत्तिश्रुतिरुपपद्यते इति भावः । ‘स्मृतेश्च’ (ब्र.सू.४-३-१०) ।“ब्रह्मणा सह ते सर्वे सम्प्राप्ते प्रतिसञ्चरे ।परस्यान्ते कृतात्मानः प्रविशन्ति परं पदम्” ॥ (कू.पु.१२-२७६)इति स्मृतेश्च अयमर्थः अवसीयते ।‘परं जैमिनिर्मुख्यत्वात् ‘ (ब्र.सू.४-३-११) । नपुंसकलिङ्गब्रह्मशब्दस्य परस्मिन् ब्रह्मण्येवमुख्यत्वात् परमेव ब्रह्म अर्चिरादिः प्रापयति इति जैमिनिराचार्यो मन्यते । तस्य परिपूर्णत्वेऽपि‘परं ज्योतिरुपसम्पद्य स्वेन रूपेणाभिनिष्पद्यते’ (छां.उ.८-३-४) इति श्रुत्यनुसारेणनिःशेषाविद्यानिवृत्तेः देशविशेषविशिष्टब्रह्मप्राप्तिसापेक्षत्वात् देशविशेषविशिष्टब्रह्मप्राप्तये गतिःउपपद्यते । लोक्यते इति व्युत्पत्त्या लोकशब्दोऽपि ब्रह्मणि उपपन्नः । बहुवचनमपि एकस्मिन्उपचारात् प्रयुज्यते ।‘दर्शनाच्च’ (ब्र.सू.४-३-१२) । दर्शयति च श्रुतिः ब्रह्मप्राप्तेर्गतिसापेक्षत्वम् एष सम्प्रसादोअस्माच्छरीरात् समुत्थाय परं ज्योतिरुपसम्पद्य स्वेन रूपेणाभिनिष्पद्यते’ (छा.उ.८-३-४)इति। ननु; ‘प्रजापतेः सभां वेश्म प्रपद्ये’ (छां.उ.८-१४-१) इति अर्चिरादिना गतस्यकार्यप्रजापतिविषयाभिसन्धिः दृश्यते । तत्राह – ‘न च कार्ये प्रत्यभिसन्धिः’ (ब्र.सू.४-३-२३) ।नायं प्रत्यभिसन्धिः कार्यहिरण्यगर्भविषयः, अपितु परब्रह्मविषयः । तस्यैवप्रजापतिशब्दमुख्यवाच्यत्वात् । उत्तरत्र, ‘यशोऽहं भवामि ब्राह्मणानां यशो राज्ञां यशोविशाम्’ (छां.उ.८-१४-१) इति सर्वाविद्याविमोकपूर्वकसर्वात्मभावाभिसन्धानात् , ‘अश्वइव रोमाणि विधूय पापं चन्द्र इव राहोर्मुखात्प्रमुच्य’ । ‘धूत्वा शरीरमकृतं कृतात्माब्रह्मलोकमभिसम्भवानि’ (छां.उ.८-१६-१) इति ब्रह्मलोकस्य अकृतत्वेन विशेषितत्वा**च्च**परमेव ब्रह्म अर्चिरादिः नयतीति जैमिनिः आचार्यों मन्यते ।‘अप्रतीकालम्बनान्नयतीति बादरायण उभयथा च दोषात् तत्क्रतुश्च’ (ब्र.सू.४-३-१४)।अब्रह्मभूतं नामादिकं ये ब्रह्मत्वेन उपासते – ते प्रतीकालम्बनाः । तद्भिन्नान् – प्रकृतिवियुक्तंप्रत्यगात्मानं ब्रह्मात्मकत्वेन ये पञ्चाग्निविदः उपासते, ये च केवलं परं ब्रह्मोपासतेउभयविधानपि तान् नयतीति च बादरायणः आचार्यः मन्यते । केवलं परमेव उपासीनाननयतीति पक्षे, कार्यम् उपासीनान् नयतीति पक्षे च, ‘तद्य इत्थं विदुर्य चेमेऽरण्ये’ इतिश्रुतिविरोधप्रसङ्गात् । ननु पञ्चाग्निविद्यायाः ब्रह्मात्मक प्रत्यगात्मविद्यात्वे किं प्रमाणम् ?तत्राह – तत्क्रतुश्चेति । पञ्चाग्निविद्यायाः ब्रह्मविद्यात्वाभावे अर्चिरादिगतिर्वा तया गत्याब्रह्मप्राप्तिर्वा न स्यात् । तत्क्रतुन्यायविरोधप्रसङ्गात् । ब्रह्मविद्यात्वे तु तत्क्रतुन्यायोऽपिअनुगृहीतो भवति । इयांस्तु विशेषः – पञ्चाग्निविद्या ब्रह्मात्मकस्वात्मविद्या । ‘परविद्यास्तुप्रत्यगात्मशरीरकपरमात्मविद्याः विशेष्यविशेषणभावे परं व्यत्यासः । अयं तु भगवतःबादरायणस्य सिद्धान्तः इति स्थितम् ।तथा लोके ग्रामादिगन्तृृणाम् इमं वृक्षं गत्वा इमां नदीं गत्वा सः ग्रामः गन्तव्यःइति तत्तद्देशिकोपदेशस्वरूपत्वादस्यापि वाक्यस्य अर्चिरादयः मार्गचिह्नभूताः । अथवा,‘अग्निलोकमागच्छति स वायुलोकम्’ (कौ.उ.१-३) इति लोकशब्दश्रवणात् अर्चिराद्याःभोगभूमयः इत्येवं पूर्वपक्षे प्राप्ते – उच्यते ‘आतिवाहिकास्तल्लिङ्गात्’ (ब्र.सू.४-३-४) ।विदुषाम् अतिवाहे परमपुरुषेण नियुक्ताः देवताविशेषाः आतिवाहिकाः । गन्तॄणांगमयितारः इति यावत् । तल्लिङ्गात् । ‘तत्पुरुषोऽमानवः स एनान् ब्रह्म गमयति’ इतिवैद्युतपुरुषस्य गमयितृत्वसिद्धवत्कारेण ब्रह्मगमयितृत्वमात्रविशेषप्रतिपादनपरेण वाक्येनइतरेऽपि गमयितारः इति प्रतीतेः । अर्चिरादिशब्दानां च, ‘अभिमानिव्यपदेशस्तुविशेषानुगतिभ्याम्’ (ब्र.सू.२-१-५) इति सूत्रेण तदभिमानिदेवतापरत्वसम्भवात् । ननु, वैद्युतपुरुषस्यैव ब्रह्मगमयितृत्वे ‘ऊर्ध्वं’ कौषीतकीवाक्यानुसारेण निवेशितानांवरुणेन्द्रप्रजापतीनां कथं सम्बन्धः ? तत्राह – ‘वैद्युतेनैव ततस्तच्छ्रुतेः’ (ब्र.सू.४-३-५) । ततःविद्युतः उपरि वैद्युतेनैव ब्रह्मप्राप्त्यतिवाहनम् । ‘स एनान् ब्रह्म गमयति’ इति श्रुतेः । वरुणादयोऽपितदनुग्राहकाः भवन्ति इति द्रष्टव्यमिति स्थितम् ।तथा वैराग्यपादे लोकान्तरं गच्छतो जीवस्य देहारम्भकभूतसूक्ष्माणां तत्रैव सुलभतयान भूतसूक्ष्मपरिष्वक्ततया गमनमिति पूर्वपक्षे प्राप्ते, – उच्यते – ‘तदन्तरप्रतिपत्तौ रंहति सम्परिष्वक्तःप्रश्ननिरूपणाभ्याम्’ (ब्र.सू.३-१-१)। पूर्वत्र ‘संज्ञामूर्तिकॢप्तिः’ (ब्र.सू.२-४-१७) इति सूत्रेमूर्तिशब्देन निर्दिष्टो देहः तच्छब्देन परामृश्यते । तदन्तरप्रतिपत्तौ – देहान्तरप्रतिपत्यर्थंजीवो भूतसूक्ष्मैः परिष्वक्तः एव **रंहति** – गच्छति इत्यर्थः । पञ्चाग्निविद्यायां – ‘वेत्थ यथापञ्चम्यामाहुतावापः पुरुषवचसो भवन्ति’ इति पञ्चस्वपि आहुतिषु अप्छब्दितानां भूतसूक्ष्माणांहूयमानतया सम्बन्धं सिद्धवत्कृत्यैव, अपां पञ्चम्यामाहुतौ आपः पुरुषवचसो भवन्तीतिकथं वेत्थेति प्रश्नात्, धुपर्जन्यपृथिवीपुरुषयोषिद्रूपेषु अग्निषु आपः श्रद्धासोमवृष्ट्यन्नरेतोरूपेणहूयमानाः सत्यः पञ्चम्यां रेतः आहुतौ पुरुषाकारेण परिणमन्ति इति प्रतिवचनदर्शना**च्च**अप्छब्दितभूतसूक्ष्मपरिष्वक्तः एव आरोहावरोहयोः सञ्चरन्ति इति भावः । ननु ‘आपःपुरुषवचसो भवन्ति’ इति अपामेव पुरुषवचस्त्वं प्रतिपाद्यते । न भूतान्तराणाम् इतिभावः । तत्राह – ‘त्र्यात्मकत्वात्तु भूयस्त्वात्’ (ब्र.सू.३-१-२)। तुशब्दः चोद्यव्यावृत्त्यर्थः ।केवलानाम् अपां देहारम्भकत्वासम्भवेन त्र्यात्मकत्वात् अप्छब्दो भूतान्तरस्यापि उपलक्षकः ।तर्हि कुतो अप्छब्देन निर्देशः इत्यत्राह – भूयस्त्वात् । तेजोऽबन्नलक्षणभूतत्रयमध्ये देहस्यलोहितप्रचुरतया अपां भूयस्त्वात् अप्छब्देन निर्देशः इति भावः ।‘प्राणगतेश्च’ (ब्र.सू.३-१-४) । ‘तमुत्क्रामन्तं प्राणोऽनूत्क्रामति । प्राणमनूत्क्रामन्तंसर्वे प्राणा अनूत्क्रामन्ति’ इति इन्द्रियाणामपि सहगतिश्रवणात्, भूतसूक्ष्मपरिष्वक्ततयाजीवगमनाभावे निराश्रयाणाम् इन्द्रियाणां गमनासम्भवात् , भूतसूक्ष्मपरिष्वक्तस्यैव गमनम्अभ्युपगन्तव्यम् ।‘स्मयते च’ (ब्र.सू.४-२-१३) । ‘गृहीत्वैतानि संयाति वायुर्गन्धानिवाशयात्’ (भ.गी.१५-८)इति इन्द्रियाणाञ्च नयनस्य स्मरणात् तेषाञ्च आश्रयतया भूतसूक्ष्माणां गतिः अभ्युपगन्तव्या ।‘अग्न्यादिगतिश्रुतेरिति चेन्न भाक्तत्वात्’ (ब्र.सू.३-१-४) । ‘यत्रास्य पुरुषस्य मृतस्याग्निंवागप्येति वातं प्राणश्चक्षुरादित्यम्’ (बृ.उ.३-२-१३) इत्यादिना प्राणानाम् , मरणकाले अग्न्यादिषुअप्ययश्रवणात् न प्राणानां जीवेन सह गतिस्सम्भवतीति चेत् न अग्न्यादिषु अप्ययश्रवणस्यभाक्तत्वात् । ओषधीर्लामानि वनस्पतीन् केशाः’ (बृ.उ.३-१-१३) इति लोमकेशानामपिओषधिवनस्पतिषु अप्ययश्रवणात् तस्य च प्रत्यक्ष**बा**धितत्वेन ओषधिवनस्पतिषुलोमकेशाप्ययस्य भाक्तत्वस्य अभ्युपगन्तव्यत्वात् ‘तत्सहपठितानामग्न्यादिषु’ वागाद्यप्ययानामपिभाक्तत्वमेव । ततश्च, अग्निं वागप्येति इत्यस्यायमर्थः । ‘अग्निर्वाग्भूत्वा मुखं प्राविशत्’(ऐ.उ.२-४) इति अग्नेः वागधिष्ठातृतया मुखप्रवेशप्रतिपादनात् मरणकाले अग्निर्म्रियमाण-पुरुषवागधिष्ठातृतां परित्यज्य अनधिष्ठातृरूपेण वर्तते इति ।

‘प्रथमेऽश्रवणादिति चेन्न ता एव ह्युपपत्तेः’ (ब्र.सू.३-१-५) । यदुक्तम् – प्रश्नप्रतिवचनाभ्यांद्युपर्जन्यादिषु भूतसूक्ष्मपरिष्वक्तस्यैव जीवस्य गमनमिति, तत् न उपपद्यते । प्रणवे एवविस्वरः इति न्यायेन प्रथमाहुतावेव, ‘तस्मिन्नेतस्मिन्नग्नौ देवाः श्रद्धां जुह्वति’ इति प्रथमपर्यायेश्रद्धायाः एव होम्यत्वश्रवणेन अप्छब्दितभूतसूक्ष्माणां होम्यत्वाश्रवणात् इति चेत् नयदि प्रथमे पर्याये अप्छब्दितव्यतिरिक्तायाः श्रद्धायाः होम्यत्वम्, तर्हि प्रश्नप्रतिवचनयोःअपां पञ्चम्यामाहुताविति निर्देशो न उपपद्यते । अपां पञ्चमाहुतिसम्बन्धो हितदितराहुतिचतुष्टयसम्बन्ध एव उपपद्यते । बुद्धिविशेषलक्षणश्रद्धाया आत्मतो निष्कृष्यहोम्यत्वा’नुपपत्तेश्च श्रद्धाशब्देन आप एव उच्यन्ते । ‘श्रद्धा वा आपः’ (तै.ब्रा.३-२-४)इति श्रुतेः ।

‘अश्रुतत्वादिति चेन्न इष्टादिकारिणां प्रतीतेः’ (ब्र.सू.३-१-६)। द्युपर्जन्यादिषुप्रश्नप्रतिवचनवशात् भूतसूक्ष्माणां गमनसम्भवेऽपि न तत्परिष्वक्तस्य जीवस्य गमनम् ,अश्रुतत्वादिति चेत् न – उत्तरत्र पितृयाणवाक्ये, ‘मासेभ्यः पितृलोकं पितृलोकादाकाशंआकाशाच्चन्द्रमसमेष सोमो राजा’ इति द्युलोकं प्राप्तस्य इष्टादिकारिणो जीवस्यसोमराजभावश्रवणात्, अत्रापि तस्याः आहुतेः सोमो राजा सम्भवति इति द्युलोकंप्रविष्टानां भूतसूक्ष्माणां सोमराजभावश्रवणात् अत्रापि आपः पुरुषवचसो भवन्ति इत्यप्छब्देनन केवलभूतसूक्ष्ममात्रम् उच्यते ; अपितु तत्परिष्वक्तः जीवः । पुरुषशब्दाभिलपनीयत्वमपितत्परिष्वक्तः जीवस्यैव । ततश्च, ‘आपः पुरुषवचसो भवन्ति’ इत्यत्र अबादिशब्दानांतत्परिष्वक्तजीवपरत्वात् भूतसूक्ष्मपरिष्वक्तस्यैव जीवस्य गमनं सिद्धम् ।ननु ‘तं देवा भक्षयन्ति’ इति सोमराजभावं प्राप्तस्य भक्ष्यमाणत्वश्रवणात्,जीवस्य अनदनीयत्वात्, पितृयाणमार्गे सोमराजशब्दनिर्दिष्टो न जीव इत्यत्राह – ‘भाक्तं
‘वाऽनात्मवित्त्वात् तथा हि दर्शयति’ (ब्र.सू.३-१-७) । देवभक्ष्यमाणत्ववचनं भाक्तम्,केवलेष्टादिकारिणाम् अनात्मवित्त्वात् । अनात्मविदाञ्च, ‘यथा पशुरेवं स देवानाम्’(बृ.उ.१-४-१०) इति श्रुतिदर्शनेन पशुवत् भोगोपकरणत्वात् ‘तं देवाः भक्षयन्ति’इत्युक्तिरुपपद्यते । अतः भूतसूक्ष्मपरिष्वक्तः एव जीवः गच्छति इति स्थितम् ।समनन्तराधिकरणे’ – ‘यावत्सम्पातमुषित्वा’ इति संपातशब्दितसर्वकर्मफलस्यतत्रैव उपभोक्तव्यत्वश्रवणात् ।“प्राप्यान्तं कर्मणस्तस्य यत्किञ्चेह करोत्ययम् ।तस्माल्लोकात्पुनरेत्यस्मै लोकाय कर्मणे” ॥ (बृ.उ.६-४-६)इति बृहदारण्यके श्रवणात् सर्वं कर्मफलं भुक्त्वा निरनुशय एव अवरोहति जीवः । अनुशयःभुक्तशिष्टं कर्म । एवं ‘प्राप्ते’ उच्यते – ‘कृतात्ययेऽनुशयवान् दृष्टस्मृतिभ्यां यथेतमनेव**ञ्च**(ब्र.सू.३-१-८) । कृतस्य – कर्मणः अत्यये – अवसाने अनुशयवानेव प्रत्यवरोहतिजीवः ; दृष्टस्मृतिभ्यां – श्रुतिस्मृतिभ्याम् इत्यर्थः । ‘तद्य इह रमणीयचरणा अभ्याशो हयत्’ इति श्रुतेः । ‘वर्णा आश्रमाश्च स्वकर्मनिष्ठाः प्रेत्य कर्मफलमनुभूय ततश्शेषेणविशिष्टदेशजातिकुलरूपायुश्श्रुतवृत्तवित्तसुखमेधसो जन्म प्रतिपद्यन्ते । विष्वञ्चो विपरीताविनश्यन्ति’ (गौ.ध.सू.२-२-२९,३०) इति स्मरणा**च्च** । अतः सानुशयः एवावरोहति ।‘यावत्सम्पातमुषित्वा’ इत्यादिकं तु फलदान प्रवृत्त कर्मविशेषविषयम् । तत्र च‘अथैतमेवाध्वानं पुनर्निवर्तन्ते यथेतमाकाशम्’ इति श्रवणात् यथागमनं प्रत्यागमनम् ।‘आकाशाद्वायुं वायुर्भूत्वा धूमो भवति’ इति श्रवणात् अनेवं च । येन प्रकारेण गतं – तदन्येनप्रकारेण अवरोहन्ति इत्यर्थः । ‘चरणादिति चेन्न तदुपलक्षणार्थेति कार्ष्णाजिनिः’ (ब्र.सू.३-१-९) ।ननु ‘रमणीयचरणाः अभ्याशो ह यत् ते रमणीयां योनिमापद्येरन्’ इत्यादिना सदस**च्च**रणयोरेवसदसद्योनिप्राप्तिहेतुत्वं श्रूयते । चरणं – आचारः, शीलं, वृत्तमिति पर्यायाः । ततश्चरमणीयचरणाः इति श्रुतिवशादवरोहतां सदसद्योनिजन्महेतुभूतचरणशब्दिताचारानुवृत्तावपिन कर्मशेषानुवृत्तौ प्रमाणत् अस्तीति चेत् न – चरणश्रुतिः कर्मोपलक्षणार्थेति कार्ष्णाजिनिः’आचार्यों मन्यते । केवला**च्च**रणशब्दितात् आचारात्सुखदुःखहेतुभूतयोनिप्राप्त्यसम्भवात् ।‘आनर्थक्यमिति चेन्न तदपेक्षत्वात्’ (ब्र.सू.३-१-१०) । ननु सन्ध्यावन्दनाद्याचारस्यसुखदुःखहेतुत्वाभावे आनर्थक्यं स्यादिति चेन्न तदपेक्षत्वात् अग्निहोत्रादिपुण्यकर्मणः ।‘सन्ध्याहीनोऽशुचिर्नित्यमनर्हः सर्वकर्मसु’ (द.स्मृ.२-२७) इति श्रवणात्सन्ध्यावन्दनाद्याचारवत एव वैदिककर्मणि अधिकारात् । ‘सुकृतदुष्कृते एवेति तुबादरिः’ (ब्र.सू.३-१-११) । ‘पुण्यं कर्माचरति, पापं कर्माचरति’ इति सुकृतदुष्कृतकर्मसुचरतिशब्दप्रयोगात् चर्यते इति चरणमिति व्युत्पत्त्या सुकृतदुष्कृते एव चरणशब्दाभिधेये ।‘यान्यनवद्यानि कर्माणि तानि सेवितव्यानि । यान्यस्माकं सुचरितानि तानि त्वयोपास्यानि’(तै.उ.शिक्षा.११-२) इति कर्माचारयोः पृथङ्निर्देशस्तु गोबलीवर्वन्यायात् उपपद्यते ।वैतानिकानि तु कर्माणि कर्माणि इत्युच्यन्ते । इतराणि तु आचारशब्देन अभिलप्यन्ते ।अतः चरणशब्देन सुकृतदुष्कृतयोः एव अभिलापः इति बादरिराचार्यों मन्यते इतिस्थितम् ।तथा, ‘यथेतमाकाशमाकाशाद्वायुं वायुर्भूत्वा धूमो भवति’ इत्यादी आकाशार्दिभावोऽपिदेवमनुष्यादिभाववत् तत्तच्छरीरकत्वलक्षण एव अस्तु इति पूर्वपक्षे प्राप्ते – उच्यत – ‘तत्स्वाभाव्यापत्तिःउपपत्तेः’ (ब्र.सू.३-१-२२) । तत्स्वाभाव्यापत्तिः आकाशादिसादृश्यापत्तिः इत्यर्थः । स्वभावएव स्वाभाव्यम् । ‘वर्तमानसामीप्ये’ इत्यादिवत् स्वार्थिकः ष्यञ् । अतः तत्स्वाभाव्यापत्तिःतत्सादृश्यापत्तिः इत्यर्थः । चन्द्रमण्डले शरीरारम्भकाणां भूतसूक्ष्माणां कर्मक्षये द्रवीभूतानाम्आकाशगतानां भेदकाकारप्रहाणेन आकाशादिसादृश्ये तदुपश्लिष्टानुशयिनोऽपिआकाशसमाः भवन्ति इत्यर्थः । कुतः ? उपपत्तेः सुखदुःखोपभोगाय हि तच्छरीरसंसर्गः ।न हि अनुशयिनं प्रति आकाशादेः जीवान्तरशरीरभूतस्य तद्भोगाश्रयत्वम् अस्ति । युगपद्भोक्तृद्वयसमावेशे तयोः परस्परविरुद्धभोगार्थतया शरीरोन्मथनप्रसङ्गात् । ‘न च’ अवरोहन्तोजीवाः एव तत्तदभिमानिदेवताः भवन्तु इति चेत् न – सर्गाद्यकालमारभ्य आप्रलयम्आकाशाद्यभिमानिदेवतानां अनुशयिभ्योऽन्यासां कॢप्तानां सत्त्वेन अनुक्षणम् अवरोहताम्अनुशयिनाम् आकाशाद्यभिमानिदेवतात्वानुपपत्तेः इति स्थितम् ।– तदुत्तराधिकरणे’ – आकाशप्राप्तिप्रभृति यावदब्रीह्यादिप्राप्तिः किं तत्र तत्र नातिचिरंतिष्ठति, उत अनियमः इति विशये, नियमहेत्वभावादनियमः इति प्राप्ते – उच्यते, ‘नातिचिरेणविशेषात्’ (ब्र.सू.३-१-२३) । आकाशदितो नातिचिरेण निष्क्रमणम् कुतः ? विशेषात् ।उत्तरत्र व्रीह्यादिप्राप्तौ, ‘अतो वै खलु दुर्निष्प्रपतरम्’ इति विशिष्य कृच्छ्रनिष्क्रमणाभिधानात्स्थितम् ।

तदुत्तराधिकरणे – ‘व्रीहियवा ओषधिवनस्पतयः तिलमाषा इति जायन्ते’ इत्यनेनअनुशयिनां व्रीह्यादिभावः उच्यते । तत्र, देवो जायते, मनुष्यो जायते इतिवत् इह ; तिलमाषाइति जायन्ते’ इति श्रवणात् व्रीह्यादिशरीरकाः एवानुशयिनो भवन्ति इति प्राप्ते – उच्यते –‘अन्याधिष्ठिते पूर्ववदभिलापात्’ (ब्र.सू.३-१-२४) । अवरोहतां ‘जीवान्तराधिष्ठिते’ व्रीह्यादौसंश्लेषमात्रम् । कुतः ? पूर्ववदभिलापात् । ‘आकाशाद्वायुं वायुर्भूत्वा धूमो भवति’ इत्यादौआकाशादिभावे हेतुभूतकर्मकीर्तनाभावात् यथा आकाशादिषु संश्लेषमात्रम्, एवंव्रीह्यादिस्थावरभावहेतुभूतकर्मकीर्तनाभावात् , उत्तरत्रैव ‘रमणीयचरणा अभ्याशो ह यत्’इति ब्राह्मणादिभाव एव हेतुभूतस्य कर्मणः कीर्तनात् व्रीह्यादौ जीवान्तराधिष्ठिते संश्लेषमात्रमेव ।‘अशुद्धमितिचेन्न शब्दात्’ (ब्र.सू.३-१-२५) । इष्टादिकर्मणां पशुहिंसामिश्रुत्वात् हिंसायाश्च ।‘न हिंस्यात्’ इति निषिद्धत्वेन अनिष्टसाधनत्वेन पापतया, तन्मिश्रतयां सुकृतकर्मणाम्अशुद्धत्वात् सुकृतांशस्य फलं स्वर्गेऽनुभूयहिंसांशस्य स्थावरादिभावलक्षणं फलम् अवरोहन्अनुभवतु । ननु न हिंस्यात् इति निषेधः विहितक्रत्वर्थहिंसाव्यतिरिक्तविषयोऽस्त्विति चेत् न-पुष्ट्यादिरूप इष्टसाधनघृतपानादौ मोहादिरूपानिष्टसाधनत्वस्य च दर्शनेन उसर्गापवादन्यायस्यअत्र अनवतारात् । अतः यागाद्यनुप्रविष्टहिंसाफलत्वेन स्थावरभावोऽनुभोक्तव्य इति चेन्न ।प्रवर्तनानिवर्तनारूपविधिनिषेधयोः अविरोधस्य वक्तुम् अशक्यतया सति च विरोधेसामान्यविशेषन्यायेन निषेधस्य विहितहिंसाव्यतिरिक्तविषयत्वात् । वस्तुतस्तु यागीयपशुहिंसायाःहिंसात्वस्यैव अभावात् । ‘न वा उ एतन्म्रियसे न रिष्यसि’ इति मन्त्रवर्णात् हिंसात्वाभावस्यैवप्रतिपादनात् । न रिष्यसि – न हिंस्यसे इति हि तस्यार्थः ।

ननु ‘न रिष्यसीति मन्त्रवर्णात् हिंसात्वाभावाभ्युपगमे न म्रियसे इति मन्त्रवर्णात्तन्मरणस्य मरणत्वमपि न स्यात् । ततश्च न म्रियसे इतिवत्, ‘न रिष्यसि’ इत्युक्तिः अपिऔपचारिकी इत्येव आश्रयणीयम् । मरणोद्देश्यकमरणानुकूलव्यापारत्वस्यैव हिंसात्वरूपत्वात्इति चेत् – न मरणोद्देश्यकमरणानुकूलव्यापारत्वं हिंसात्वम् । कशाताडन-तप्तसन्दंशिनीपाटन –क्रकचदारणादीनां मरणोद्देश्यकमरणानुकूलव्यापारत्वाभावेन हिंसात्वाभावप्रसङ्गात् । अतःतीव्रदुःखजननौपयिकव्यापारत्वस्यैव हिंसापदप्रवृत्तिनिमित्तत्वे वक्तव्ये, व्रणादिचिकित्सकेतादात्विकतीव्रवेदनोत्पादके हिंसकत्वव्यपदेशाभावेन बलवत्तद्धिताजनकत्वे सतितद्वेदनाजनकव्यापारत्वम् – तद्धिंसात्वम् इत्याश्रयणीम् । ततश्च व्रणचिकित्सया जायमानस्यआरोग्यरूपहितस्य तादात्विकवेदनापेक्षया बलवत्त्वात् न हिंसात्वम् इति स्थितेपशुमरणानुकूलव्यापारस्य पशुवेदनाजनकत्वेऽपि स्वर्गप्राप्त्यादिलक्षणस्य पशुहितस्यबलवत्त्वात् न हिंसात्वम् ।

‘अतः ‘न हिंस्यादिति निषेधाविषयत्वात् क्रत्वर्थपशुहिंसाया न पापजनकत्वमितितद्वशेनावरोहतोऽनुशयिनो न व्रीह्यादिभावापत्तिरिति ।‘रेतःसिग्योऽथ’ (ब्र.सू.३-१-२६)। इतश्च औपचारिकं व्रीह्यादि जन्मवचनम्व्रीह्यादिभाववचनानन्तरं ‘यो यो ह्यन्नमत्ति यो यो रेतः सिञ्चति तद्भूय एव भवति’(छां.उ.५-२०-६) इति रेतःसिग्भावोऽनुशयिना श्रूयमाणो यथा न मुख्यः, एवं व्रीह्यादिभावोऽपिइत्यर्थः । योनेश्शरीरम् (ब्र.सू.३-१-२७) । योनिप्राप्तेः पश्चादेव अनुशयिनां ब्राह्मणादिशरीरप्राप्तिश्रवणात्ततः प्राक् न शरीरपरिग्रहः किन्तु संश्लेषमात्रम् । यत्र पुण्यापुण्यकर्मणी तत्रैव सुखदुःखे ।यत्र सुखदुःखे तत्रैव तद्धेतुभूतं शरीरम् । ततश्च आकाशादिषु कर्मकीर्तनाभावेनतत्फलभूतसुखाद्यनुभवाभावात् न तद्धेतुभूतं शरीरंम् इति न योनिप्राप्तेः प्राक्छरीरपरिग्रहः इतिस्थितम् ॥ प्रकृतमनुसरामः ॥

****

## ११ 
**एकादशः खण्डः**

****

**\[वैश्वानरविद्या\]**

****

**\[प्राचीनशालादिऋषीणां मध्ये ब्रह्मविचारकचर्चा\]**

****

**प्राचीनशाल औपमन्यवः सत्ययज्ञः पौलुषिरिन्द्रद्युम्नो भाल्लवेयोजनश्शार्कराक्ष्यो बुडिल आश्वतराश्विः ते हैते महाशाला महाश्रोत्रियाः समेत्यमीमांसाञ्चक्रुः – को न आत्मा किं ब्रह्मेति ॥ १ ॥**

**प्र.** – वैश्वानरविद्या प्रस्तूयते – **प्राचीनशाल……किं ब्रह्मेति** । उपमन्युसुतः**प्राचीनशाल**नामा, पुलुषसुतः **सत्ययज्ञ**नामा, भाल्लविसुतः **इन्द्रद्युम्न**नामा, शर्कराक्ष्यसुतःजननामा, अश्वतराश्वसुतः **बुडिल**नामा, ते एते पञ्चापि **महाशालाः** महागृहस्थतयाविस्तीर्णशालासम्पन्नाः – प्रसिद्धा इति यावत् **महाश्रोत्रियाः** अतीवश्रुताध्ययनसम्पन्नाश्चएकत्र सम्भूय अस्माकम् अन्तर्यामितया आत्मभूतं ब्रह्म किमिति **मीमांसाञ्चक्रुः**विचारं कृतवन्तः इत्यर्थः ॥

****

**\[पञ्चर्षिभिः उद्दालकसमीपगमनम्\]**

****

**ते ह सम्पादयाञ्चक्रुः, उद्दालको वै भगवन्तोऽयमारुणिः सम्प्रतीममात्मानंवैश्वानरमध्येति, तँ हन्ताभ्यागच्छामेति । तँ हाभ्याजग्मुः ॥२॥**

**प्र.–ते ह सम्पादयाञ्चक्रुः । ते** – एवं मीमांसित्वा निश्चयम् अलभमानाः-आत्मभूतब्रह्मोपदेष्टारं कञ्चित् सम्पादितवन्तः । निश्चितवन्तः इत्यर्थः । किमिति । तत्राह –**उद्दालको……अभ्यागच्छामेति** । हे **भगवन्तः** ! अरुणसुतः उद्दालकनामा इदानींवैश्वानरम् आत्मानं अध्येति – ‘इक् स्मरणे’ । (धा.पा.१०४७) उपास्ते इत्यर्थः । यद्वा.‘इण् गतौ’ (धा.पा.१०४५) इति गत्यर्थानां ज्ञानार्थत्वात् अवगच्छति इत्यर्थः । **तं** .उद्दालकम् अभ्यागच्छाम इति निश्चित्य **तं हाभ्याजग्मुः** तमभ्यागतवन्तः इत्यर्थः ॥

****

**स ह सम्पादयाञ्चकार, प्रक्ष्यन्ति मामिमे महाशाला महाश्रोत्रियाः ।तेभ्यो न सर्वमिव प्रतिपत्स्ये । हन्ताहमन्यमभ्यनुशासानीति ॥ ३ ॥**

**प्र.–स ह……। अभ्यनुशासानीति । स ह उद्दालकः** तान् आगतान्दृष्ट्वा एते महाशालाः महाश्रोत्रियाः मां वैश्वानरम् आत्मानं प्रक्ष्यन्ति । नाहं तत् सर्वंप्रतिपद्ये तेभ्यो वक्तुं शक्नोमि । अतः अन्यं तदभिज्ञं कश्चित् **अनुशासानि** – उपदिशानिइत्येवं सम्पादितवान् – निश्चितवान् इत्यर्थः ॥

****

**\[पञ्चर्षीणां उद्दालकेन सहाश्वपतिराजगमनम् \]**

****

**तान् होवाच, अश्वपतिर्वै भगवन्तोऽयं कैकयः सम्प्रतीममात्मानंवैश्वानरमध्येति, तँ हन्ताभ्यागच्छाम इति तँ हाभ्याजग्मुः ॥ ४ ॥**

****

**प्र. –तान् होवाच** – स उद्दालकः औपमन्यवादीन् प्रति आह । किमिति ।**अश्वपतिः……गच्छामेति** । केकयस्यापत्यं **कैकयः** । शिष्टं स्पष्टम् ॥ **तं हाभ्याजग्मुः** ।**तं** – अश्वपतिम् उद्दालकषष्ठाः ते अभ्यागतवन्तः इत्यर्थः ॥

****

**तेभ्यो ह प्राप्तेभ्यः पृथगर्हाणि कारयाञ्चकार । स ह प्रातः संजिहान**

**उवाच,**

**“न मे स्तेनो जनपदे न कदर्यो न मद्यपः ।नानाहिताग्निर्ना विद्वान् न स्वैरी, स्वैरिणी कुत्तः” ॥**

**यक्ष्यमाणो वै भगवन्तोऽहमस्मि । यावदेकैकस्मा ऋत्विजे धनं दास्यामि,तावद्भगवभ्द्यो दास्यामि । वसन्तु भगवन्तः इति ॥ ५ ॥**

**प्र. – तेभ्यो ह……चकार** । प्राप्तेभ्यः तेभ्यः महर्षिभ्यः केकयः पृथक् पृथक**अर्हाणि** – अर्हणानि पूजाः भृत्यैः पुरोहितादिभिश्च कारितवान् इत्यर्थः । **स ह……उवाच** ।**सःह** राजा अन्येद्युः
प्रातःकाले स्वभवनं **संजिहानः** त्यजन स्वभवनात् निर्गत्यतत्समीपमेत्य इति यावत् – तान् महर्षीन् उवाच इत्यर्थः । किमिति ? तत्राह **नमे……भगवन्तः** इति । हे **भगवन्तः** ! पूजार्हाः ! मदधिष्ठिते जनपदे **स्तेनः** चोरःवा **कदर्यः** – दानशून्यो वा, मद्यपायी वा, सत्यां योग्यतायाम् अनाहिताग्निर्वा, **अविद्वान्** –वेदाध्ययनादिशून्यः त्रैवर्णिको वा, **स्वैरी** – परदारगन्ता वा न सन्ति । स्वैरिणी पुंश्चलीतु कुतः स्यात् इत्यर्थः । एवमाद्याः दुष्टाः मज्जनपदे न सन्ति – नहि तैः दत्तं धनम्उपजीवामि । अतो मम प्रतिग्रहयोग्यताम् अस्तीति भावः । अहम् अचिरेणैव कालेन यागंकरिष्यामि । तत्र यागे एकैकस्मै ऋत्विजे यावत् धनं दास्यामि, तावत् **भगवभ्द्यः** प्रत्येकंदास्यामि । तावत्कालमत्रैव वसन्तु; यागञ्च पश्यन्तु इति प्रार्थितवान् इत्यर्थः । भगवताच भाष्यकृता, “न मे स्तेनः’ इत्यादिना, ‘यक्ष्यमाणो वै भगवन्तोऽहमस्मि’ इत्यन्तेनआत्मनो व्रतस्थतया प्रतिग्रहयोग्यतां ज्ञापयन्नेव ब्रह्मविद्भिरपि प्रतिषिद्धस्य परिहरणीयताविहितस्य कर्तव्यतां च प्रतिज्ञाप्य, यावदेकैकस्मै ऋत्विजे धनं दास्यामि, तावत् भगवद्भ्यःदास्यामि । वसन्तु भगवन्तः इत्यवोचत् इति भाषितम् ॥

****

**ते होचुः, ‘येन हैवार्थेन पुरुषश्चरेत् तँ हैव वदेत् । आत्मानमेवेमं वैश्वानरँसम्प्रत्यध्येषि, तमेव नो ब्रूही‘ति ॥ ६ ॥**

**प्र–ते होचुः । ते** ऋषयः राजानं प्रति ऊचुः । किमिति ? तदाह**येन……ब्रूहीति येन अर्थेन** – प्रयोजनेन, यत् प्रयोजनमुद्दिश्य पुरुषः **चरेत्** – आगच्छति,**तं हैव** – तमेव पुरुषार्थं तस्य **वदेत्** – कुर्यामिति वदेत् । कुर्यादिति यावत् । समीहितं हि कर्तव्यंभवति । अस्माकं च वैश्वानरः आत्मा जिज्ञासितः । त्वञ्च तम् आत्मानम् अधुनाअध्येषि – उपास्से । न च ते तद्ज्ञानम् अपलापार्हम् । अतः तमेव नः उपदिश । नप्रयोजनान्तरम् इत्यर्थः । विश्वान् नरान् नयतीति, विश्वे एनं नराः नयन्तीति वा विश्वानरः ।विश्वानर एव वैश्वानरः; ‘वय एव वायसः’ इतिवत् ॥

****

**तान् होवाच, ‘प्रातर्वः प्रतिवक्तास्मीति । ते ह समित्पाणयः पूर्वाह्ने प्रतिचक्रमिरे ।तान् हानुपनीयैवैतदुवाच ॥ ७ ॥**

****

**॥ इति एकादशः खण्डः ॥**

**प्र.–तान्…….प्रतिवक्तास्मीति** । तेषाम् अभिमानं परिशोध्य, श्वः प्रतिवचनंदास्यामि इति मत्वा प्रातः प्रश्नस्य प्रतिवचनकर्तास्मि इत्युवाच इत्यर्थः । **ते……प्रतिचक्रमिरे** । तेच राज्ञः अभिप्रायज्ञाः समिद्भारहस्ताः’ अपरेद्युः पूर्वाह्ने राजानं, शिष्याः भवेम इत्युपगतवन्तः ।तान्……उवाच । राजा तु तान् समित्याणीन् उपयाम इति वदतः त्यक्तस्वजात्यभिमानान्उद्वीक्ष्य तेषाम् उपदेशयोग्यतां ज्ञात्वा ‘अब्राह्मणेन न ब्राह्मण उपनेतव्यः’ इति शास्त्रार्थज्ञात्वा तैः समर्पितं समिदाद्युपायनम् अस्वीकृत्य एव मैत्र्या एव एतत् वक्ष्यमाणम्उवाच इत्यर्थः ।यत एवं महाशालाः महाश्रोत्रिया ब्राह्मणास्सन्तः महाशालत्वाद्यभिमानं हित्वासमिद्भारहस्ताः जातितो हीनं राजानं विद्यार्थितया उपजग्मुः । तस्मात् तथा अन्यैःविद्योपादित्सुभिः भवितव्यम् इति आख्यायिकया सूच्यते ॥

****

**॥ इति एकादशखण्डभाष्यम् ॥**

****

## १२ 
**द्वादशः खण्डः**

****

**\[द्युलोकः वैश्वानरस्य मूर्धा\]**

****

**‘औपमन्यव ! कं त्वमात्मानमुपास्से‘ इति । ‘दिवमेव भगवो राजन्नितिहोवाच । एष वै सुतेजा आत्मा वैश्वानरः यं त्वमात्मानमुपास्से । तस्मात्तव सुतंप्रसुतमासुतं कुले दृश्यते ॥ १ ॥**

**प्र.**-अथ कैकयः तेभ्यः वैश्वानरात्मानम् उपदिदिक्षुः विशेषप्रश्नान्यथाऽनुपपत्त्यावैश्वानरात्मनि एतैः किञ्चित् ज्ञातम्, किञ्चित् अज्ञातमिति विज्ञाय ज्ञातांशबुभुत्सयातान् एकैकशः प्रष्टुम् उपक्रमते । तत्र औपमन्यवं पृच्छति – **औपमन्यव कं त्वमात्मानमुपास्सेइति** । स्पष्टोऽर्थः । **दिवमेव भगवो राजन्निति होवाच । हे भगवः** ! द्युलोकशरीरकंवैश्वानरम् अहमुपास्से इति औपमन्यवः प्रत्युवाच इत्यर्थः । कैकयः आह**एष……….नागमिष्यः इति । यं** – द्युलोकावच्छिन्नं वैश्वानरम् आत्मानं त्वमुपास्सेएषः वैश्वानरः आत्मा **सुतेजाः** – शोभनं तेजो यस्य सः सुतेजाः । द्युलोको हिसूर्यचन्द्रतेजोयुक्ततया सुतेजा भवति । यतश्च द्युलोकावच्छिन्नो वैश्वानर आत्मा त्वयाउपास्यमानः सुतेजस्त्वगुणयोगेन सुतेजोनामा वैश्वानरः । **तस्मात्तव……दृश्यते** । अत्र**सुतप्रसुतासुत**शब्दाः एकाहाहीनसत्र’-कर्मगताभिषवणपराः । सुतशब्दवत्त्वसाम्यात्सुतेजस्त्वोपासनायाः सुतादिफलकत्वोपपत्तिः इति भावः ॥

****

**अत्स्यन्नं, पश्यसि प्रियम् । अत्त्यन्नं, पश्यति प्रियम् , भवत्यस्य ब्रह्मवर्चसंकुले, य एतमेवमात्मानं वैश्वानरमुपास्ते । मूर्धा त्वेष आत्मन इति होवाच,‘मूर्धा ते व्यपतिष्यत्, यन्मां नागमिष्यः‘ इति ॥ २ ॥**

****

**॥ इति द्वादशः खण्डः ॥**

**प्र.–अत्स्यन्नं पश्यसि प्रियम्** । तदुपासनावैभवेन अन्नं लौकिकं भोग्यम् अनुभवसि ।**प्रियं** – पुत्रादिकं च पश्यसि इत्यर्थः । एवमन्योऽपि यः त्वमिव, त्वदुपास्यं वैश्वानरमुपास्ते,सोऽपि त्वमिव अन्नादनप्रियदर्शनब्रह्मवर्चसशाली सन्तानवांश्च भवति इत्याह**अत्त्यन्नं……उपास्ते** । उक्तोऽर्थः । एवं तदुक्तम् अर्थमङ्गीकुर्वन्निव फलप्रदर्शनेनतमभिमुखीकृत्य तत्र वक्तव्यमंशम् उपदिशति । **मूर्धात्वेष……नागमिष्य इति** । त्वयावैश्वानरबुद्ध्या उपास्यमानः **एषः** – द्युलोकः परिच्छिन्नः **आत्मनः** वैश्वानरस्य आत्मनःमूर्धावयवभूतः । न तु स एव वैश्वानरात्मा । एतदर्थनिर्णयार्थ तव मत्समीपानागमने तत्रवैश्वानरात्ममूर्धरूपावयवभूते द्युलोके कृत्स्नवैश्वानरबुद्धिं कुर्वतः तव **मूर्धा व्यपतिष्यत्** -विपरीतविद्यावशात् अनर्थः स्यात् । अतः साधु अकार्षीः – यत्त्वं माम् आगतोऽसि इत्यभिप्रायः ॥

****

**॥ इति द्वादशखण्डभाष्यम् ॥**

****

## १३ 
**त्रयोदशः खण्डः**

****

**\[आदित्यः वैश्वानरात्मनः चक्षुः इति पोलघेरुतिः\]**

****

**अथ होवाच सत्ययज्ञं पौलुषिं, ‘प्राचीनयोग्य ! कं त्वमात्मानमुपास्सेइति आदित्यमेव भगवो राजन्‘ इति होवाच, ‘एष वै विश्वरूप आत्मा वैश्वानरः,यं त्वमात्मानमुपास्से‘ । तस्मात्तव बहु विश्वरूपं कुले दृश्यते ॥१॥**

**प्र–अथ होवाच……उपास्स इति** इत्यादि । प्राचीनयोग्यः इति सत्ययज्ञस्यनामान्तरम् । **आदित्य……विश्वरूप आत्मा वैश्वानरः** – रूप्यते इति रूपम् । विश्वंरूपं प्रकाश्यं यस्य सः विश्वरूपः । आदित्यस्य विश्वप्रकाशकत्वात् विश्वरूपत्वम् ।**तस्मात्……दृश्यते** । एतदुपासनात् तव कुले बहु विश्वरूपं – विश्वप्रकाशकं पुत्रर**त्ना**दिकंदृश्यते इत्यर्थः ॥

****

**प्रवृत्तोऽश्वतरीरथो दासीनिष्कः, अत्स्यन्नम् । पश्यसि प्रियम् । अत्त्यन्नम् ।पश्यति प्रियम्, भवत्यस्य ब्रह्मवर्चसं कुले, य एतमेवमात्मानं वैश्वानरमुपास्ते ।चक्षुष्ट्वेतदात्मनः‘ इति होवाच ‘अन्धोऽभविष्यत् , यन्मां नागमिष्यः‘ इति ॥ २ ॥**

****

**॥ इति त्रयोदशः खण्डः ॥**

****

**प्र.–प्रवृत्तो……नागमिष्य इति** । अश्वतरीभिः युक्तो रथः अश्वतरीरथःत्वाम् अनुप्रवृत्तः दासीभिः युक्तो **निष्कः** हारः **दासीनिष्कः** त्वाम् अनुप्रवृत्तःइत्यर्थः । शिष्टं सर्वं पूर्ववत् ॥

****

**॥ इति त्रयोदशखण्डभाष्यम् ॥**

****

## १४ 
**चतुर्दशः खण्डः**

****

**\[वायुः वैश्वानरस्य प्राणः इति भाल्लवेयः\]**

****

**अथ होवाचेन्द्रद्युम्नं भाल्लवेयं, ‘वैयाघ्रपद्य! कं त्वमात्मानमुपास्से‘ इति । ‘वायुमेवभगवो राजन्‘ इति होवाच । एष वै पृथग्वर्त्मा वैश्वानरः, यं त्वमात्मानमुपास्से ।तस्मात् त्वां पृथग्बलय आययन्ति पृथग्रथश्रेणयोऽनुयन्ति ॥ १ ॥**

****

**प्र.–अथ होवाच……उपास्स इति** । व्याघ्रपद्यस्यापत्यं वैयाघ्रपद्यः ।भाल्लवेरेव व्याघ्रपद्य इति नामान्तरम् । **एष वै पृथग्वर्त्मा वैश्वानर इति** । वायोःविविधगतिस्वभावत्वात् **पृथग्वर्त्मत्वम्** । **तस्मात्त्वां अनुयन्ति । पृथक्** – नानादिक्स्थाःवस्त्रान्नादिलक्षणाः **बलयः आययन्ति** – आगच्छन्ति । रथपङ्कयोऽपि त्वामनुयान्ति इत्यर्थः ।शिष्टं स्पष्टम् ॥

‘अत्स्यन्नं, पश्यसि प्रियम् । अत्यन्नं, पश्यति प्रियं, भवत्यस्य ब्रह्मवर्चसंकुले, य एतमेवमात्मानं वैश्वानरमुपास्ते । प्राणस्त्वेष आत्मन’ इति, होवाच‘प्राणस्त उदक्रमिष्यत्, यन्मां नागमिष्यः’ इति ॥ २ ॥

**॥ इति चतुर्दशः खण्डः ॥**

**प्र. –अत्स्यन्नं पश्यसि प्रियम्** इत्यादि । सर्वं पूर्ववत् ॥

****

**॥ इति चतुर्दशखण्डभाष्यम् ॥**

****

## १५ 
**पञ्चदशः खण्डः**

****

**\[आकाशः वैश्वानरस्य मध्यकायः\]**

****

**अथ होवाच जनँ शार्कराक्ष्यम्, ‘शार्कराक्ष्य, कं त्वमात्मानमुपास्से‘ इति ।‘आकाशमेव भगवो राजन्‘ इति हौवाच । ‘एष वै बहुल आत्मा वैश्वानरः, यंत्वमात्मानमुपास्से‘ । तस्मात् त्वं बहुलोऽसि प्रजया च धनेन च‘ ॥ १ ॥**

****

**‘अत्स्यन्त्रम्, पश्यसि प्रियम्, अत्त्यन्नम्, पश्यति प्रियम्, भवत्यस्यब्रह्मवर्चसं कुले, य एतमेवमात्मानं वैश्वानरमुपास्ते । सन्देहस्त्वेष आत्मनः‘इति होवाच – ‘सन्देहस्ते व्यशीर्यत् ; यन्मां नागमिष्यः‘ इति ॥ २ ॥**

****

**॥ इति पञ्चदशः खण्डः ॥**

****

**प्र.–अथ……त्वमात्मनम्** इत्यादि । **एष वै बहुल आत्मा** ।भूतान्तरेभ्यः आकाशस्य महत्त्वात् बहुलत्वम् । शिष्टं स्पष्टम् ।**अत्स्यन्नम्** इत्यादि । **सन्देहस्त्वेष आत्मन इति होवाच । सन्देहः।**मध्यकायः, मध्यकायो हि उत्तरापरकाययोः क्व अनुप्रविष्टः इति सन्दिह्यमानत्वात्सन्देहः इत्युच्यते । **व्यशीर्यत्** – विशीर्णोऽभविष्यत् । शिष्टं स्पष्टम् ॥

****

**॥ इति पञ्चदशखण्डभाष्यम् ॥**

****

## १६ 
**षोडशः खण्डः**

****

**\[आपः वैश्वानरस्य वस्तिः\]**

****

**अथ होवाच बुडिलमाश्वतराश्वि ‘वैयाघ्रपद्य ! कं त्वमात्मानमुपास्सेइति ‘अप एव भगवो राजन् इति होवाच ‘एष वै रयिरात्मा वैश्वानरः, यंत्वमात्मानमुपास्से । तस्मात्त्वँ रयिमान् पुष्टिमानसि ॥१॥**

****

**‘अत्स्यन्नं पश्यसि प्रियम् । अत्यन्नं, पश्यति प्रियं, भवत्यस्य ब्रह्मवर्चसंकुले, य एतमेवमात्मानं वैश्वानरमुपास्ते । वस्तिस्त्वेष आत्मन‘ इति होवाच‘वस्तिस्ते व्यभेत्स्यत्, यन्मां नागमिष्यः‘ इति ॥ २ ॥**

****

**॥ इति षोडशः खण्डः ॥**

****

**प्र.- अथ…..पुष्टिमानसि । वैयाघ्रपद्य** – व्याघ्रपद्गोत्रापत्य इत्यर्थः । **एषवै रयिरात्मा** । अपां वेगवत्त्वात् रयित्वम् । विसर्गः छान्दसः । धनप्राप्तिहेतुत्वाद्वारयित्वम् । रयिमान् धनवान् इत्यर्थः ।**अत्स्यन्नम्** इत्यादि । **वस्तिः** – मूत्रस्थानम् । शिष्टं स्पष्टम् ॥

****

**॥ इति षोडशखण्डभाष्यम् ॥**

****

## १७ 
**सप्तदशः खण्डः**

****

**\[पृथिवी वैश्वानरस्य पादौ\]**

****

**अथ होवाच उद्दालकमारुणिं, ‘गौतम कं त्वमात्मानमुपास्से‘ इति ।‘पृथिवीमेव भगवो राजन्‘ इति होवाच । ‘एष वै प्रतिष्ठात्मा वैश्वानरः, यंत्वमात्मानमुपास्से, तस्मात्त्वं प्रतिष्ठितोऽसि प्रजया च पशुभिश्च‘ ॥१॥**

****

**‘अत्स्यन्नम, पश्यसि प्रियम् । अत्यन्नम्, पश्यति प्रियम् । भवत्यस्यब्रह्मवर्चसं कुले, य एतमेवमात्मानं वैश्वानरमुपास्ते । पादौ त्वेतावात्मनः‘ इतिहौवाच, ‘पादौ ते व्यम्लास्येतां, यन्मां नागमिष्यः‘ इति ॥ २ ॥**

****

**प्र.–अथ……पशुभिश्च** । प्राण्याधारत्वात् पृथिव्याः प्रतिष्ठात्वम् ।**अत्स्यन्नम्** इत्यादि । **व्यम्लास्येतां** – ग्लानौ, श्लथौ अभविष्यताम् इत्यर्थः । शिष्टंस्पष्टम् ॥

**॥ इति सप्तदशखण्डभाष्यम् ॥**

****

## १८ 
**अष्टादशः खण्डः**

****

**\[समस्तवैश्वानरात्मोपदेशः\]**

****

**तान् होवाच, ‘एते वै खलु यूयं पृथगिवेममात्मानं वैश्वानरं विद्वाँसोऽनमत्थ ।यस्त्वेतमेवं प्रादेशमात्रमभिविमानमात्मानं वैश्वानरमुपास्ते, स सर्वेषु लोकेषुसर्वेषु भूतेषु सर्वेष्वात्मसु अन्नमत्ति ॥ १ ॥**

****

**प्र. – तान् होवाच** । अथ राजा **तान्** ऋषीन् पुनरुवाच इत्यर्थः । **एते वै……अत्थ** ।एतादृशा हि यूयम् इमं वैश्वानरम् आत्मानं पृथगिव **विद्वांसः‘** – भिन्नभिन्नतया उपासीनाःतदानुरूप्येण **अन्नमत्थ–**लौकिकं भोगम् अनुभवथ इत्यर्थः । पूर्वत्र **अत्स्यन्नम्** इतिप्रतिपुरुषमुक्तस्य अत्र अत्थ इति बहुवचनेन निर्देशः । अत्र **अनमत्थ** इत्येतत् प्रियं पश्यथइत्यस्यापि उपलक्षणम् । **यस्तु……अत्ति । अभिविमानं‘** – सर्वाभिव्याप्ततया विगतमानं**वैश्वानरं** – विश्वेषां नराणां नेतारं एतमात्मानं **प्रादेश मात्रं** – द्युलोकादिप्रदेशसम्बन्धिनीप्रादेशी । प्रादेशी मात्रा यस्य तं प्रादेशमात्रं – द्युप्रभृतिप्रदेशपरिच्छिन्नं यः उपास्ते, ससर्वलोकसर्वभूतसर्वात्मवर्तिब्रह्मरूपम् अन्नं **अत्ति** अनुभवति इत्यर्थः ।

अनेन वैश्वानरोपासनस्य ब्रह्मप्राप्तिफलकत्वम् उक्तं भवति । भगवता हि भाष्यकृता,‘सर्वेषु भूतेषु सर्वेष्वात्मसु च वर्तमानं यत् अन्नं भोग्यम् , तदत्ति । सर्वत्र वर्तमानं‘स्वतः एव’ अनवधिकातिशयानन्दं ब्रह्म अनुभवति । यत्तु सर्वः कर्मवश्यः आत्मभिःप्रत्येकम् अनन्यसाधारणम् अन्नं भुज्यते, तत् मुमुक्षुभिः त्याज्यत्वात् इह ‘न गृह्यते इतिभाषितम् ।

**\[प्रादेशमात्रशब्दार्थविचारः\]**

अत्र ‘प्रादेशमात्रमिव ह वै देवाः सुविदिताः अभिसम्पन्नाः । तथा तु वा एनान्वक्ष्यामि यथा प्रादेशमात्रम् अभिसम्पादयिष्यामि इति । स होवाच मूर्धानम् उपदिशन् ,‘एष वा प्रतिष्ठा वैश्वानरः’ इति ; चक्षुषी उपदिशन्नुवाच, ‘एष वै सुतेजा वैश्वानरः’ इतिनासिके उपदिशन्नुवाच एष वै पृथग्वर्त्मा वैश्वानरः इति । मुख्यमाकाशम् उपदिशन्नुवाच,‘एष वै बहुलो वैश्वानरः’ इति । मुख्याः अपः उपदिशन्नुवाच, ‘एष वै रयिवैश्वानरः’ इति ;चुबुकम् उपदिशन् उवाच ; ‘एष वै प्रतिष्ठा वैश्वानरः’ इति ॥ (शत.बा.१०-६-१-१०,११)इति वाजसनेयकोक्तमूर्धचुबुकान्तरालप्रतिष्ठितत्वलभ्यं प्रादेशमात्रत्वं नोपजीव्यम् ।द्युप्रभृतिप्रदेशसंबन्धित्वमात्रस्य यौगिकार्थस्य प्रकरणतः प्रतीतेः । उक्तञ्च ‘व्यासार्यैःसर्ववेदान्तप्रत्ययाधिकरणे, ‘यस्त्वेतमिति न वाजसनेयकोक्तानुवादः । स्वशाखावाक्येएव पूर्वप्रतिपादितस्य अनुवादेन फलसमर्पकत्वोपपत्तेः’ इति ।न च अपरिच्छिन्नस्य परस्य ब्रह्मणः द्युप्रभृतिपृथिव्यन्तप्रदेशसम्बन्धिन्या मात्रयाकथं परिच्छिन्नत्वम् इति चोदनीयम् । परिच्छिन्नत्वे बुद्धिसौकर्यलक्षणाभिव्यक्तेः सम्भवात् ।सूत्रितं च ‘अभिव्यक्तेरित्याश्मरथ्यः’ इति (ब्र.सू.१-२-३०) बुद्धिसौकर्यलक्षणाभिव्यक्तेःहेतोः अभिविमानस्यापि ब्रह्मणः प्रादेशमात्रत्वम् उपदिश्यते इति आश्मरथ्यः आचार्यों मन्यतेइति सूत्रार्थः ॥ अभिव्यक्त्यर्थं परिच्छिन्नत्वोपदेशेऽपि मूर्धप्रभृत्यवयवविशेषैः पुरुषविधत्वंपरस्य ब्रह्मणः किमर्थमिति न चोदनीयम् – तथा उपासनार्थत्वात् । सूत्रितं च‘अनुस्मृतेर्बादरिः’ (ब्र.सू.१-२-३१) इति । अनुस्मृतिः – उपासनम् । अनुस्मृतेः हेतोःपुरुषविधत्वनिरूपणम् इति बादरिः आचार्यो मन्यते इति सूत्रार्थः ॥

****

**\[मूर्धादयः वैश्वानरात्मनः अवयवाः\]**

****

**तस्य ह वा एतस्यात्मनो वैश्वानरस्य – मूर्धेव सुतेजाः, चक्षुर्विश्वरूपः,प्राणः पृथग्वर्त्मा, सन्देहो वहुलो, वस्तिरेव रयिः, पृथिव्येव पादौ । उर एव वेदिर्लोमानिबर्हिः हृदयं गार्हपत्यो मनोऽन्वाहार्यपचन आस्यमाहवनीयः ॥ २ ॥**

प्र. – अथ प्राणाहुत्याधारत्व-त्रिविधाग्नित्व-परिकल्पितजाठराग्निशरीरकधुमूर्धत्वादिविशिष्टात्मभाविते स्वशरीरे क्रियमाणप्राणाद्याहुतिभिः वैश्वानरविद्यानिष्ठेन परमात्मासमाराधनीयः इति प्रतिपादयति – **तस्य ह** इत्यादि । **एतस्यात्मनः** ‘उपास्ते’ इतिअव्यवहितप्रकृतस्य उपासकस्य आत्मनः मूर्धा एव **तस्य वैश्वानरस्य** – ‘मूर्धा त्वेषआत्मनः’ इति वैश्वानरात्ममूर्धत्वेन निर्दिष्टः सुतेजाः इत्यर्थः । न चात्र **तस्य ह वाएतस्य** इति पदयोः परमात्मपरतया सामानाधिकरण्यमेवास्तु, न त्वेतस्येति शब्दस्यउपासकपरामर्शित्वमिति शङ्कयम् – **उर एव वेदिः**‘ इत्यादी उपासकोरःपरामर्शस्यअवश्यम्भावात्, **मूर्धेव** इत्यत्रापि उपासकस्य मूर्धेव परामृश्यते । तस्मात् **एतस्य** इतिशब्दस्य उपासकपरत्वमेव सिद्धम् ।इह हि भगवता भाष्यकृता ‘आमनन्ति च’ (ब्र.सू.१-२-३३) इति सूत्रव्याख्याने -‘एनं पुरुषं द्युमूर्धत्वादिविशिष्टं वैश्वानरम् अस्मिन् उपासकशरीरे प्राणाहुत्याधारत्वायआमनन्ति च, ‘तस्य ह वा एतस्यात्मनो वैश्वानरस्य मूर्धेव सुतेजाः’ इत्यादिना । अयमर्थः –‘यस्त्वेतमेवं प्रादेशमात्रमभिविमानमात्मानं वैश्वानरमुपास्ते’ इति ‘त्रैलोक्यशरीरस्यपरमात्मनः वैश्वानरस्य उपासनं विधाय, ‘सर्वेषु लोकेषु’ इत्यादिना ब्रह्मप्राप्तिफलम्उपदिश्य, अस्यैव उपासनस्य अङ्गभूतं प्राणाग्निहोत्रं, ‘तस्य ह वा एतस्य’ इत्यादिनाउपदिशति । यः पूर्वम् उपास्यतया उपदिष्टो वैश्वानरः तस्य अवयवभूतान् द्व्यादित्यादीन्सुतेजोविश्वरूपादिनामधेयान् उपासकशरीरे मूर्धादिपादान्तेषु सम्पादयति । **मूर्धेव सुतेजाः**उपासकस्य मूर्धा एव परमात्ममूर्धभूता द्यौः इत्यर्थः । **चक्षुर्विश्वरूपः** – आदित्यः इत्यर्थः ।**प्राणः पृथग्वर्त्मा** वायुः इत्यर्थः । **सन्देहो बहुलः** उपासकस्य मध्यकायः एवपरमात्ममध्यकायभूताकाशः इत्यर्थः । **वस्तिरेव रयिः** अस्य वस्तिरेव तदवयवभूताःआपः इत्यर्थः । **पृथिव्येव पादौ** – अस्य पादावेव तत्पादभूता पृथिवी इत्यर्थः ।एवमुपासकस्य शरीरे परमात्मानं त्रैलोक्यशरीरं वैश्वानरं संनिहितम् अनुसन्धायस्वकीयानि उरोलोमहृदयमन आस्यानि प्राणाहुत्याधारस्य परमात्मनो वैश्वानरस्यवेदिबर्हिर्गार्हिपत्यान्वाहार्यपचनाहवनीयान् अग्निहोत्रोपकरणभूतान् परिकल्प्य प्राणाहुतेश्चअग्निहोत्रत्वं परिकल्प्य एवंविधेन प्राणाग्निहोत्रेण परमात्मानं वैश्वानरम् आराधयेत् इति‘उर एव **बा**दलामान **बहिह्र**दयं गार्हपत्यः’ इत्यादिना उपदिश्यते इति भाषितम् ।उरःप्रभृतीनां वेद्यादित्वोपदेशश्च प्राणाहुतेः अगिहोत्रत्वसंपत्त्यर्थः इति, ‘सम्पत्तेरितिजैमिनिस्तथा हि दर्शयति’ (ब्र.सू.१-२-३२) इति सूत्रितम् । स य इदमविद्वानग्निहोत्रंजुहोति’ (छां.उ.३-५-२४-१) इति दर्शिताग्निहोत्रत्वसम्पत्तेः हेतोः वेद्यादित्वोपदेशः इतिजैमिनिः मन्यते इति सूत्रार्थः । **हृदयं गार्हपत्यः** हृदयकमलावच्छिन्नजाठराग्निः गार्हपत्यः ।**मनोऽन्वाहार्यपचनः** । मनइन्द्रियावच्छिन्नजाठराग्निः दक्षिणाग्निः । **आस्यमाहवनीयः**आस्यावच्छिन्नजाठरः आहवनीयः इत्यर्थः । गार्हपत्यान्वाहार्यपचनादिपरिकल्पनस्यसजातीयजाठर एव उचितत्वात् ‘वैश्वानरस्य ‘हृदयादिस्थस्य’ अग्नित्रयकल्पनं क्रियते’इति भाषितत्वाच्च उक्तः एवार्थः । अत्र च हृदयादिशब्दाः तत्तदवच्छिन्नजाठराग्नि-शरीरकपरमात्मपर्यन्ताः इति द्रष्टव्यम् ॥

****

**॥ इति अष्टादशवण्डभाष्यम् ॥**

****

## १९ 
**एकोनविंशः खण्डः**

****

**\[प्राणाग्रिहोत्रस्य प्रथमाहुतिः\]**

****

**तद्यद्भक्तं प्रथममागच्छेत् , तद्धोमीयम् । स यां प्रथमामाहुतिं जुहुयात् तांजुहुयात् प्राणाय स्वाहेति । प्राणस्तृप्यति ॥१॥**

****

**प्र–तद्……होमीयम् । तत्** – तस्य पुंस. **यद्भक्तं** यत् अन्नं भोजनकालेप्रथमतः **आगच्छेत्** उपनयेत, तत् **होमीयं** होमसाधनम् । तेन होतव्यम् इत्यर्थः ।**स यां……प्राणस्तृष्यति** । ‘प्राणाय स्वाहा इति प्रथमायाम् आहुतौ हुतायांप्राणः तृप्यति इत्यर्थः ॥

**\[प्राणाहुतिजनिततृप्तिः\]**

****

**प्राणे तृप्यति चक्षुस्तृप्यति । चक्षुषि तृप्यत्यादित्यस्तृप्यति । आदित्येतृप्यति द्यौस्तृप्यति । दिवि तृप्यन्त्यां यत्किञ्च द्योश्चादित्यश्चाधितिष्ठतस्तत्तृप्यति ।तस्यानुतृप्तिं तृप्यति प्रजया पशुभिरनाद्येन तेजसा ब्रह्मवर्चसेनेति ॥ २ ॥**

****

**प्र.–प्राणे……तत् तृप्यति** । एवं प्राणे तृप्ते सति क्रमात् चक्षुः, आदित्यः, द्यौश्चतृप्यन्ति । ततश्चद्य्वादित्याभ्याम् अधिष्ठितं वस्तुजातञ्च तृप्यति इत्यर्थः । **तस्यानुतृप्तिम्**इत्यादि । तस्मिन् सर्वस्मिन् तृप्ते तस्य **तृप्तिमनु** – तृप्तेः पश्चात् प्रजापश्वादिभिः होताऽपि तृप्यतिइत्यर्थः । अत्र प्राणचक्षुरादिश्ब्दाः तत्तदभिमानिदेवतापराः; अचेतनानां तृप्तेः असम्भवादिति ॥

****

**॥ इति एकोनविंशखण्डभाष्यम् ॥**

****

**विंश–एकविंश–द्वाविंश–त्रयोविंशखण्डाः**

****

**\[द्वितीयाहुतिः तज्जनिततृप्तिश्च\]**

****

**अथ यां द्वितीयां जुहुयात्, तां जुहुयात् व्यानाय स्वाहेति । व्यानस्तृप्यति ॥ १ ॥**

****

**व्याने तृप्यति श्रोत्रं तृप्यति । श्रोत्रे तृप्यति चन्द्रमास्तृप्यति । चन्द्रमसितप्यति दिशस्तृप्यन्ति । दिक्षु तृप्यन्तीषु यत्किञ्च दिशश्चन्द्रमाश्चाधितिष्ठन्ति तत् तृप्यति ।तस्यानुतृप्तिं तृप्यति प्रजया पशुभिरन्नाद्येन तेजसा ब्रह्मवर्चसेनेति ॥ २ ॥**

****

**\[तृतीयाहुतिः तजनिततृप्तिश्च\]**

****

**अथ यां तृतीयां जुहुयात्, तां जुहुयात् अपानाय स्वाहेति । अपानःतृप्यति ॥ १ ॥**

****

**अपाने तृप्यति वाक् तृप्यति । वाचि तृप्यन्त्यामग्निस्तृप्यति । अग्नौ तृप्यतिपृथिवी तृप्यति। पृथिव्यां तृप्यन्त्यां यत्किञ्च पृथिवी चाग्निश्चाधितिष्ठतः तत्तृप्यति । तस्यानुतृप्तिं तृप्यति प्रजया पशुभिरन्नाद्येन तेजसा ब्रह्मवर्चसेनेति ॥ २ ॥**

****

**\[चतुर्थाहुतिः तजनिततृप्तिश्च\]**

****

**अथ यां चतुर्थी जुहुयात्, तां जुहुयात् समानाय स्वाहेति । समानःतृप्यति ॥ १ ॥**

****

**प्र. – ब्रह्मवर्चसेन तेजसा** – वृत्ताध्ययननिमित्ततेजसा इत्यर्थः । शिष्टं स्पष्टम् ॥एवमुत्तरत्रापि दृष्टव्यम् ॥

****

**समाने तृप्यति मनस्तृप्यति । मनसि तृप्यति पर्जन्यस्तृप्यति । पर्जन्येतृप्यति विद्युत् तृप्यति । विद्युति तृप्यन्त्यां यत्किञ्च विद्युञ्च पर्जन्यश्चाधितिष्ठतः तत्तृप्यति । तस्यानुतृप्तिं तृप्यति प्रजया पशुभिरनाद्येन तेजसा ब्रह्मवर्चसेनेति ॥ २ ॥**

****

**\[पञ्चम्याहुतिः तजनिततृप्तिश्चः\]**

**अथ यां पञ्चमीं जुहुयात् , तां जुहुयात् उदानाय स्वाहेति । उदानस्तृप्यति ॥ १ ॥**

****

**उदाने तृप्यति‘ वायुस्तृप्यति । वायौ तृप्यति आकाशस्तृप्यति । आकाशेतृप्यति यत्किञ्च वायुश्चाकाशाश्चाधितिष्ठतः तत् तृप्यति । तस्यानुतृप्तिं तृप्यतिप्रजया पशुभिरन्नाद्येन तेजसा ब्रह्मवर्चसेनेति ॥ २ ॥**

**॥ इति विंश–एकविंश–द्वाविंश–प्रयोविंशखण्डभाष्यम् ॥**

****

## २० 
**चतुर्विशः खण्डः**

****

**\[वैश्वानराग्रिहोत्रस्य महिमा\]**

****

**स य इदमविद्वानग्निहोत्रं जुहोति, यथाङ्गारानपोह्य भस्मनि जुहुयात्तादृक् तत् स्यात् ॥ १ ॥**

****

**प्र. – स य……जुहोति** । उरःप्रभृतीनाम् अग्रिहोत्रोपकरणवेद्यादिताम् अजानन्यः प्राणाग्निहोत्रम् अनुतिष्ठति इत्यर्थः । **यथा……स्यात्** । तदनुष्ठानं भस्माहुतिसमानंस्यात् इत्यर्थः । निष्फलमिति यावत् ॥

****

**अथ य एतदेवं विद्वानग्रिहोत्रं जुहोति, तस्य सर्वेषु लोकेषु सर्वेषु भूतेषुसर्वेष्वात्मसु हुतं भवति ॥ २ ॥**

****

**प्र.–अथ य…….भवति** । सर्वेषु लोकेषु इत्यादिना सर्वात्मकभगवदाराधनेनसर्वम् आराधितं भवति इति हुतप्रकर्षोक्तिः ॥

**\[सर्वपाप्मप्रदाहरूपं फलम् \]**

****

**तद्यथेषीकातूलमग्नौ प्रोतं प्रदूयेत, एवं हास्य सर्वे पाप्मानः प्रदूयन्ते, यएतदेवं विद्वानग्निहोत्रं जुहोति ॥ ३ ॥**

****

**प्र. तद्यथा………प्रदूयन्ते** । यथा इषीकायाः मुञ्जान्तर्वर्तितृणविशेषस्य तूलम्अग्रौ प्रक्षिप्तं सद्यो दह्यते, एवं सर्वाणि पापानि एतादृशविद्यापूर्वकप्राणाग्निहोत्रानुष्ठानेनदग्धानि भवन्ति इत्यर्थः । ब्रह्मोपासनफलस्य सर्वपापप्रदाहस्य प्राणाग्निहोत्रे कीर्तनम्अङ्गिफलेन अङ्गस्य स्तुत्यर्थम् । ततश्च अनेनापि प्राणाग्निहोत्रस्य वैश्वानरविद्याङ्गत्वं ज्ञापितंभवति ॥

**तस्मादु हैवंवित् यद्यपि चण्डालायोच्छिष्टं प्रयच्छेत्, आत्मनि हैवास्यतद्वैश्वानरे हुतँ स्यादिति । तदेष श्लोकः ॥ ४ ॥**

****

**प्र–**वैश्वानरविद्यां स्तौति – **तस्मादु……स्यादिति** । उच्छिष्टप्रदानायोग्यायचण्डालाय उच्छिष्टप्रदानमपि वैश्वानरे सर्वभूतात्मनि अन्नं जुहोमि इति बुद्ध्या अनुष्ठितत्वात्नाधर्माय भवति इत्यर्थः ।**तदेष श्लोकः । तत्** – उक्तप्राणाग्निहोत्रविषये एषः श्लोकः श्रूयते इत्यर्थः ॥

****

**यथेह क्षुधिता बाला मातरं पर्युपासते । एवं सर्वाणि भूतान्यग्निहोत्रमुपासतइत्यग्निहोत्रमुपासत इति ॥ ५ ॥**

****

**॥ इति चतुर्विशः खण्डः ॥**

****

**॥ इति पञ्चमः प्रपाठकः समाप्तः ॥**

**प्र. – यथेह……उपासते । यथा** बुभुक्षिताः **बालाः**, कदा माता अन्नं प्रयच्छतिइति **मातरं** परितः **उपासते, एवं सर्वाणि भूतानि** एवंविदः **प्राणाग्निहोत्रमुपासते**इति विदुषः प्राणाग्निहोत्रस्तुत्यर्थः अयं श्लोकः इत्यर्थः । द्विरुक्तिः अध्यायपरिसमाप्त्यर्था ।एतत्खण्डान्तर्गतवाक्यविषयकमधिकरणम् उपन्यस्यते समन्वयाध्याये -‘यस्त्वेतमेवं प्रादेशमात्रमभिविमानमात्मानं वैश्वानरमुपास्ते’ इत्यत्र श्रुतस्य वैश्वानरशब्दस्यनार्थो निर्णेतुं शक्यः । ‘अयमग्निर्वैश्वानरो येनेदमन्नं पच्यते’ (बृ.उ.७-९-१) इतिवैश्वानरशब्दस्य जाठरे अग्नावपि प्रयोगदर्शनात् ; ‘विश्वस्मा अग्निं भुवनाय देवाः,वैश्वानरं केतुमह्नामकृण्वन्’ (ऋ.सं.१०-८८-१२) इति भूततृतीयेऽपि प्रयोगदर्शनात्‘वैश्वानरस्य सुमतौ स्याम राजा हि किं भुवनानामभिश्रीः’ (ऋ.सं.१-९८-१) इतिदेवतायामपि प्रयोगदर्शनात् ‘तदात्मन्येव ‘अग्नौ वैश्वानरे प्रास्यति स एष वैश्वानरोविश्वरूपः प्राणोऽग्निरुदयते’ (प्र.उ.१-७) इति परमात्मन्यपि प्रयोगदर्शनात् । अतः नार्थोनिर्णेतुं शक्य इति पूर्वपक्षे प्राप्ते – उच्यते – ‘वैश्वानरः साधारणशब्दविशेषात्’ (ब्र.सू.१-२-२५)वैश्वानरः परमात्मा । साधारणस्य वैश्वानरशब्दस्य परब्रह्मासाधारणैः ‘को न आत्माकिं ब्रह्म’ (छां.उ.५-११-१) ‘सर्वेषु लोकेषु सर्वेषु भूतेषु सर्वेषु आत्मसु अन्नमत्ति’(छां.उ.५-१८-१) ‘तद्यथा इषीकतूलमग्नौ प्रोतं प्रदूयेत, एवं हास्य सर्वे पाप्मानः प्रदूयन्ते’इति वाक्यश्रुतात्मत्वब्रह्मत्वब्रह्मप्राप्तिफलकोपासन-विषयत्वसर्वपापप्रदाहकत्वादिधर्मःविशेष्यमाणत्वात् ।

‘स्मर्यमाणमनुमानं स्यादिति’ (ब्र.सू.१-२-२६) । ‘अग्निर्मूर्धा चक्षुषी चन्द्रसू**र्यो**दिशः श्रोत्रे वाग्विवृताश्च वेदाः । वायुः प्राणो हृदयं विश्वमस्य प**भ्द्यां** पृथिवी ह्येषसर्वभूतान्तरात्मा’ (मुं.उ.२-१-४) इति आथर्वणादिषु परमात्मसम्बन्धितया निर्दिष्टं रूपम्अस्यां विद्यायां तदिदमिति स्मर्यमाणं प्रत्यभिज्ञायमानं वैश्वानरस्य परमात्मत्वेऽनुमानं ज्ञापकंस्यादित्यर्थः । अग्निरिह द्युलोकः । ‘असो वाव लोको गौतमाग्निः’ (छां.उ.५-४-१)इत्यादिश्रुतेः ।

‘शब्दादिभ्योऽन्तःप्रतिष्ठानाञ्च नेति चेन्न तथा दृष्टयुपदेशादसम्भवात् पुरुषमपिचैनमधीयते’ (ब्र.सू.१-२-२७) । अग्निरहस्ये वैश्वानरविद्याप्रकरणे ‘स एषोऽगिर्वैश्वानरोयत्पुरुषः’ (शत.ब्रा.१०-६-१-११) इति वैश्वानरशब्दसमानाधिकरणाग्निशब्दश्रवणात्अग्नित्रयपरिकल्पनप्राणाहुत्याधारत्वरूपजाठराग्निलिङ्गाञ्च । वाजसनेयके ‘स यो हवैतमेवमग्निंवैश्वानरं पुरुषविधं पुरुषेऽन्तः प्रतिष्ठितं वेद’ (शत.ब्रा.१०-६-१-११) इति पुरुषान्तःप्रतिष्ठितत्वश्रवणाञ्च जाठरः एव भवितुमर्हतीति चेत् – न । परमात्मलिङ्गानामिह सत्वेनअग्निशब्दलिङ्गानां तच्छरीरकपरमात्मोपासनपरतयाऽपि उपपत्तेः । तथा दृष्ट्व्युपदेशात् ।तथोपासनस्य उपदिष्टत्वात् इत्यर्थः । त्रैलोक्यशरीरकत्वादीनां च परमात्मधर्माणां जाठरेऽसम्भवात् । वाजसनेयके ‘स एषोऽग्निर्वैश्वानरो यत्पुरुषः (शत.बा.१०-६-१-११)इति पुरुषशब्दश्रवणात् ।

“भगवानिति शब्दोऽयं तथा पुरुष इत्यपि ।निरुपाधी च वर्तेते वासुदेवे सनातने ॥” (पाद्मोत्तर.६-२५४-६६)

इति निरुपाधिकपुरुषत्वस्य अन्यत्र असम्भवात् अचेतने जाठराग्नौ सर्वात्मना ‘असम्भवात्’न जाठराग्निः ।

‘अत एव न देवता भूतं च’ (ब्र.सू.१-२-२८) । उक्तैरेव हेतुभिः भूततृतीयदेवता-विशेषयोरपि न प्रसक्तिः इत्यर्थः ।

एवं सूत्रकारः अनित्रयपरिकल्पनादिजाठराग्न्याद्यनन्यथासिद्धलिङ्गै ः‘प्राणस्तथानुगमात्’ (ब्र.सू.१-१-२९) इत्यधिकरणोक्तन्यायेन जाठराग्निविशिष्टः प्ररमात्मैवइह उपास्य इति तथा दृष्ट्युपदेशात्’ इति सूत्रखण्डेन सिद्धान्तम् आविष्कृत्य लिङ्गान्यथासिद्धिंसम्भावयतः जैमिनेः अग्निशब्दनिर्वाहप्रकारं – दर्शयति ‘साक्षादप्यविरोधं जैमिनिः’(ब्र.सू.१-२-२९) । ‘मामुपास्व’, प्राणोऽस्मि प्रज्ञात्मा’ इत्यादिशब्दवत् अग्निशब्दस्यअपर्यवसानवृत्त्या न तच्छरीरकपरमात्मपरत्वम् आश्रयणीयम्, अग्नं नयतीति अग्निःइति योगव्युत्पत्या अग्निशब्दस्य अग्निव्यवधानमन्तरेण साक्षादेव परमात्मपरत्वसम्भवं जैमिनिराचार्योमन्यते । अत्र व्यासार्यैः अग्निलिङ्गे विद्यमाने अग्निशब्दस्य अपर्यवसानवृत्त्या’अग्निशरीरकपरमात्म परत्वमेव उचितम् । तादृशानन्यथासिद्धलिङ्गराहित्यस्थले अयमपिन्यायः अस्तीति व्युत्पादनार्थमिह एतत् उपन्यस्तम् । न तु प्रकृतोपयुक्ततया इत्युक्तम् ।‘अभिव्यक्तरित्याश्मरथ्यः’ (ब्र.सू.१-२-३०), ‘अनुस्मृतेर्बादरिः’ (ब्र.सू.१-२-३१),‘सम्पत्तेरिति जैमिनिस्तथाहि दर्शयति’ (ब्र.सू.१-२-३२), ‘आमनन्ति चैनमस्मिन्’(ब्र.सू.१-२-३३) इति चत्वार्यपि सूत्राणि पूर्वत्र व्याख्यातानि । अतः वैश्वानरः परमात्माइति स्थितम् ।तथा गुणोपसंहारपादे – द्युमूर्धादिव्यस्तोपासनेषु औपमन्यवादिभिः उक्तेषु, अत्त्यन्नं,पश्यति प्रियं, भवत्यस्य ब्रह्मवर्चसं कुले, य एतमेवमात्मानं वैश्वानरमुपास्ते’ इतिव्यस्तोपासनेषु फलश्रवणात् व्यस्तोपासनमेव प्रामाणिकम् । ‘यस्त्वेतमेवंप्रादेशमात्रमभिविमानमात्मानं वैश्वानरमुपास्ते, ‘स सर्वेषु लोकेषु सर्वेषु भूतेषु सर्वेषुआत्मसु अन्नमत्ति’ इति व्यस्तोपासनसमुदायानुवा**द्रः** एव । न तु समस्तोपासनविधिः ।अथवा अनेन वाक्येन समस्तोपासनमपि विधीयते । अतः द्वयमपि प्रामाणिकम् ।अल्पफलार्थिभिः व्यस्तोपासनं ‘कर्तव्यम्’ इति पूर्वपक्षे प्राप्ते – उच्यते – ‘भूम्नः क्रतुवज्यायस्त्वंतथा हि दर्शयति’ (ब्र.सू.३-३-५५)। भूम्नः सामस्त्यस्य ज्यायस्त्वं प्रामाणिकत्वम् ।तथा हि दर्शयति श्रुतिः व्यस्तोपासने अनर्थे ब्रुवती, ‘मूर्धा ते व्यपतिष्यद्यन्मां नागमिष्यः’इत्यादिना । न चेदं न हि निन्दान्यायेन’ समस्तोपासनप्रशंसार्थमेव किं न स्यादितिवाच्यम् । अग्निहोत्रं प्रकृत्या श्रुतेन, ‘ज**र्ति**लयवाग्वा वा जुहुयात्, गवधुकयवाग्वा वाजुहुयात्, न ग्राम्यान् पशून् हिनस्ति नारण्यान्’ इति वाक्येन ज**र्ति**लगवेधुकशब्द-वाच्यारण्यतिलारण्यगोधूमकृतयवाग्वोः विकल्पेन अग्निहोत्राहु**तौ** द्रव्यत्वविधानेविस्पष्टलिङ्गप्रत्ययेन ग्राम्यारण्यपशुहिंसारहिततया तयोः स्तवने च प्रतीयमानेऽपि ‘अथोखल्वाहुः अनाहु**तिर्वै जर्ति**लाश्च गवेधुकाश्च, पयसाऽग्निहोत्रं जुहुयात्’ इति तदनन्तरं**जर्ति**लादिप्रतिक्षेपेण पयोविधिदर्शनात् तदेकवाक्यतया ‘**जर्ति**लयवाग्वा जुहुयात्’ इत्यादेःग्राम्यारण्यपशुहिंसारहित्येन प्रशस्ततया होमार्हाः अपि **जर्ति**लागवेधुकाश्च यदपेक्षयादुष्टाः, तत् पयः एव प्रशस्तम् इति पयःस्तुत्यर्थत्वं एकवाक्यतानुरोधादिति, ‘नचेदन्यंप्रकल्पयेत् प्र**कॢ**प्तावर्थवादः स्यात्’ (पू.मी.सू.१०-८-४-७) इति पूर्वतन्त्राधिकरणेकिञ्चिद्विधिपूर्वकं तन्निन्दायां विध्यन्तरश्रवणे सति तदेकवाक्यतानुरोधात् पूर्वप्रवृत्तयोःविधिनिन्दयोः तदर्थवादत्वम् इति समर्थितम् । तद्वदेव इहापि युक्तम् ।ननु **जर्ति**लगवेधुकयोः पयसा सह सम्बन्धाभावात् **जर्ति**लगवेधुकयवागूविधानयोःअर्थवादतयैव विध्येकवाक्यता समर्थनीया इति तत्र तथास्तु नाम । इह तु – भूमविद्यायांनामादीनां सत्येन ब्रह्मणा सह भूयस्त्वावधित्वेन सम्बद्धानां प्रासङ्गिकतदुपासनाविधिवत्समस्तोपासनविषयेण वैश्वानरात्मना **व्द्या**दित्यादीनां तदवयवत्वेन सम्बद्धानांप्रासङ्गिकोपासनविधिः किं न स्यादिति चेत् – मैवम् । व्यस्तोपासननिन्दनेन, ‘मूर्धात्वेषआत्मन इति होवाच’ इत्यादिवाक्येषु तुशब्दकृतेन **व्द्या**दित्यादीनां स्वतन्त्रोपास्यत्वव्यवच्छेदेन,‘तान् होवाचैते वै खलु यूयं पृथगिवेममात्मानं वैश्वानरं विद्वांसोऽन्नमत्थ’ इति व्यस्तोपासनानांभ्रममूलत्वोद्धाटनेन भूमविद्यावैषम्यस्य बहुविधस्य सत्त्वेन **जर्ति**लयवागून्यायस्यैव आत्र प्रत्यौ**चित्यात्**क्रतुवत् । यथा ‘वैश्वानरं द्वादशकपालं निर्व**पे**त्पुत्र जाते’ इति विहितस्य क्रतोः ‘यदष्टाकपालोभवति’ इत्यादिः अर्थवादः, न तु अष्टाकपालादिद्रव्यविधायकः, एवम् अत्यन्नं पश्यति प्रियम्इत्यादिश्रवणमपि अर्थवादः एवैति स्थितम् । प्रकृतमनुसरामः ॥

****

**॥ इति पञ्चमप्रपाठकप्रकाशिका ।“**

****

**॥ इति पञ्चमप्रपाठकभाष्यम् समाप्तम् ॥**
