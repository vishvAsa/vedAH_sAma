+++
title = "छान्दोग्योपनिषत् षष्ठः प्रपाठकः-खण्डः 1-6"

+++
**छान्दोग्योपनिषत्** 

****

**षष्ठः प्रपाठकः** 

****

**प्रथमः खण्डः** 

****

**\[सद्विद्योपदेशार्थम् आख्यायिका\]** 

****

**श्वेतकेतुर्हारुणेय आस । तँ ह पितोवाच, 'श्वेतकेतो वस ब्रह्मचर्यम् । न** 

**वै सोम्यास्मत्कुलीनोऽननूच्य ब्रह्मबन्धुरिव भवति' इति ॥ १॥** 

**प्र** . - सद्विद्याम् उपदेष्टुम् आख्यायिकाम् आह - **श्वेतकेतुर्हारुणेय आस । हः** 

प्रसिद्ध्यर्थः । अरुणपुत्रस्य उद्दालकस्य पुत्र: श्वेतकेतुनामा बभूव इत्यर्थः । **तँ ह** 

**पितोवाच**  इत्यादि । उद्दालकः पिता **तम्**  - द्वादशवर्षम् अनुपनीतम् अनधीतिनं पुत्रं

श्वेतकेतुं प्रति **हे सोम्य**  ! - सोमार्ह ! प्रियदर्शन ! इति वाऽर्थः । **श्वेतकेतो**  ! क्वचित्

गुरौ अध्ययनार्थं 'ब्रह्मचर्यं **वस।**  अस्मत्कुलप्रसूतः कोपि **अननूच्य**  - अनधीत्य ब्रह्मबन्धुरिव

न भवति इति उवाच इत्यर्थः । यः स्वयम् अब्राह्मण एव सन् ब्राह्मणान् बन्धुत्वेन

व्यपदिशति, सः ब्रह्मबन्धुः इत्युच्यते । अत्र स्वयं गुणवत एव पितु:

गर्भाष्टमाद्युपनयनकालातिक्रमेऽपि उपनेतृत्वाभावे हेतुः प्रवासादिलक्षणात्यन्तानुपपत्तिः

इति द्रष्टव्यम् ॥

****

**स ह द्वादशवर्षः उपेत्य चतुर्विंशतिवर्षः सर्वान् वेदानधीत्य महामना** 

**अनूचानमानी स्तब्ध एयाय । तँ ह पितोवाच ॥ २ ॥** 

**प्र. - स ह द्वादशवर्षः**  इत्यादि । **सः**  -श्वेतकेतुः द्वादशवर्षस्सन् गुरुम्

उपेत्य, गुरुकुले द्वादश'वर्षान्' उषित्वा सर्वान् वेदान् **अधीत्य महामनाः**  प्रौढमतिः

**अनूचानमानी**  आत्मानं साङ्गवेदाध्यायिनं मन्यमानः **स्तब्धः**  - परिपूर्णः इव तृणीकृतजगत्त्रयः

चतुर्विंशतिवर्षयुक्तः **एपाय**  - प्रत्यागतः। **तँ ह पितोवाच**  । स्पष्टोऽर्थः ॥

****

**\[पुत्रं प्रति ब्रह्मविषयकः प्रश्नः\]** 

****

**श्वेतकेतो ! यत्र सोम्येदं महामना अनूचानमानी स्तब्धोऽसि । उत** 

**तमादेशमप्राक्ष्यो येनाश्रुतँ श्रुतं भवति अमतं मतमविज्ञातं विज्ञातमिति । कथं नु** 

**भगवः स आदेशो भवतीति ॥ ३ ॥** 

**प्र** . -उक्तिमेवाह - **श्वेतकेतो यन्नु सोम्येदम्**  इत्यादि । **हे सोम्य**  ! महामना

अनूचानमानी स्तब्धोऽसि इति इदं **यत्**  - यस्माद्धेतोः, सः कः इत्यर्थः । तस्य ब्रह्मज्ञानरहिततां

जानन्नपि आरुणिः 'जगदभिन्ननिमित्तोपादानभूतब्रह्मज्ञानवानेव पूर्णः' ; नान्यः इति तस्मै

ज्ञापयित्वा पूर्णत्वाभिमानं तदीयम् अपनुद्य ब्रह्मणि जिज्ञासां सम्पादयितुं तदनुजि**घृ** क्षया

पृच्छति - **उत तमादेशमप्राक्ष्यः**  इत्यादि ।

अत्र व्यासार्याः' ; उपक्रमे तावत्, 'उत तमादेशमप्राक्ष्यः' इत्यत्र आदेशशब्देन

प्रशासिताऽभिधीयते । अत्र श्लोकौ आचार्यपादैरु**क्तौ** 

'छान्दोग्ये केचिदाहुर्दिशतिरुततमादेशमप्राक्ष्य इत्य-

त्राङ्पर्वस्तूपदेशं प्रकटयति सतो न प्रशा**स्तिं**  घ**ञ** न्तः ।

नो कर्तर्यस्ति कर्मण्यगणि घञिह सत् कर्तृ शास्तौ न कर्म

स्यात्तत्कर्मोपदेशे तदिदमुततमादेशवाचोपदेश्यम्' ॥ (तत्त्व.सा.१६)

'अत्र ब्रूमः । प्रशास्तिं वदति दिशिरसावाङ्मुखो नोपदेशं

शास्ता सोऽतिप्रसिद्धो न हि पर इह चापेक्षितार्थप्रसङ्गः ।

युक्ताऽसाधारणोक्त्या घञगणि करणेऽप्यत्र वैवक्षिकत्वं

शाब्दोक्तं कारकाणां ननु करणतया कर्तरि स्यात् विवक्षा' ॥ इति ।

(तत्त्व.सा.१७)

आदेशशब्देन उपदेश्यम् उच्यते । प्रकृत्यर्थः उपदेशः । प्रत्ययार्थः कर्मत्वम् ,

'अकर्तरि च कारके संज्ञायाम्' (पा.सू.३-३-१९) इति कर्तृव्यतिरिक्तकारके घञो

विहितत्वात् । उपदेशे ब्रह्मण: कर्मत्वोपपत्तेश्च । प्रशासने तु ब्रह्म न कर्म ; अपि तु कर्तृ ।

कर्तृव्यतिरिक्तकारके हि घञ् प्रत्ययविधिः । नात्र कर्तरि कप्रत्यय 'उपपद्यते', 'किङिति

च' (पा.सू.१-१-५) इति गुणप्रतिषेधात् आदेशशब्दरूपासिद्धेः । नापि पचाद्यच्प्रत्ययः

उपपद्यते । दिशिधातोः इगुपधत्वेन 'इगुपधात्कः' (पा.सू.३-१-१३५) इति अपवादसूत्रेण

कप्रत्ययप्राप्तेः गुणाभावात् । अतो घञ्प्रत्ययान्तः एवम् अयम् आदेशशब्दः । स च

प्रत्ययः कर्तर्यनभिहिते इति कर्मार्थकत्वस्यैव युक्तत्वात् उपदेश्यमेव आदेशशब्दवाच्यम्

इति ।

अत्रोच्यते - प्रकृत्यर्थः शासनं प्रसिद्धिप्राचुर्यात्, अन्यथा स्वारस्यभङ्गात्, 'आङ्पूर्वो

दिशतिनियोक्तृप्रयोजनवचनः' ; 'उपपूर्वस्तु नियोज्यप्रयोजनवचनः' इति हि न्यासकारः ।

नियोक्तरि प्रयोजनं यस्य तस्यार्थस्य वाचक इत्यर्थः । एवम् अन्यत्रापि । किञ्च

उपदेश्यत्वं लौकिकालौकिकधर्मब्रह्मभागार्थसाधारणम् । प्रशासितृत्वं तु ब्रह्मणोऽसाधारणम् ।

'अन्तःप्रविष्टश्शास्ता जनानाम्', (तै.आर.३-११-१०) 'एतस्य वा अक्षरस्य प्रशासने

गार्गि'(बृ.३-५-८-९) इत्यादिभिः निरुपाधिकप्रशासनस्य ब्रह्मासाधारणत्वश्रवणात् ।

निरुपाधिकोपदेश्यत्वं ब्रह्मणः इत्यसाधारण्यम् इति चेन्न ; इष्टप्राप्त्यनिष्टनिवारणतत्साधनेषु

साधारण्यात् । यद्यपि अमितसुखप्राप्ति दुःखनिवृत्त्यादि साक्षादुपदेश्यं स्यात्, तथाऽपि

संसारनिवृत्ति-ब्रह्म-तदुपासनानाम् उपदेश्यत्वं साधारणम् । प्रष्टव्यस्य उपदेश्यत्वम्

अर्थसिद्धम् । अतः उपदेश्यत्वकथने वैयर्थ्यञ्च । ननु येनाश्रुतम्' इत्यादिना एकवाक्यत्वात्

स्वज्ञानेन अन्यज्ञानहेतुताविशेषितम् उपदेश्यम् असाधारणम् इति चेत् - तथापि तादृशम्

उपदेश्यत्वं प्रतिज्ञावाक्येन, द्रष्टव्यत्वोक्त्या च अर्थसिद्धम् इति अनपेक्षितोपदेश्यत्वकथनादपि

अपेक्षितं प्रशासितृत्वमेव वाच्यम् इति युक्तम् । येनाश्रुतम् इत्युपादानत्वे सिद्धे प्रशासितृत्वेन

हि निमित्तत्वं सिद्ध्येत् । निमित्तान्तरे सति हि 'एकविज्ञानात् सर्वविज्ञानं नोपपद्यते ।

अतः प्रतिपिपादयिषितवस्तुनः अपेक्षित-असाधारणाकारणविशिष्टतया एव प्रतिपादनम्

उचितम् । घञ् प्रत्ययस्य करणेऽपि उपपन्नत्वात् 'विवक्षातः कारकाणां प्रवृत्तिः' इति

शाब्दोक्तन्यायेन कर्तरि एव करणान्तरनरपेक्ष्येण साधकतमत्वविवक्षया तथा प्रयोगः

उपपद्यते । ‘अकर्तरि'......(पा.सू.३-३-१९) इति सूत्रस्य प्रयोजनं करणत्व विवक्षया

विना कर्तरि असाधुत्वेन प्रयोगनिवृत्तिः । उपदेशपक्षे प्रकृत्यर्थास्वारस्यं प्रत्ययस्वारस्यं

च प्रशासनपक्षे प्रत्ययास्वारस्यं प्रधानभूतप्रकृत्यर्थस्वारस्यम् अर्थोचित्यं च इति वैषम्यम् ।

अतः प्रशासनमेव आदेशशब्दाभिधेयम् इति स्वीकर्तुं युक्तम् इति ।

अत्र इदं विचार्यते यत् तावदुच्यते, प्रसिद्धिप्राचुर्यात् प्रकृत्यर्थः शासनमिति

सत्यमेव तत् । 'शासनं विविच्य ज्ञापनम्' इति धातुवृत्तिकृता व्याख्यातत्वात् उपदेशे

एव पर्यवसानम् । 'उपदेशेऽजनुनासिक इत्', (पा.सू.१.३-२) 'स्थानिवदादेशोऽनाल्विधौ'

(पा.सू.१-१-५६) इत्यादि सूत्रेषु 'दिशिरु**च्चा** रणक्रियः' इति महाभाष्योक्तेः

'अथातोऽहंकारादेशः' (छा.उ.७-२५-१) इत्यादौ आदेशः उपदेश इत्यर्थः । 'इदं शास्ति

आचार्यः' इति भाष्यस्य इदम् उपदिशति इति हि अर्थः। तदशिष्यम्' इत्यादी अवक्तव्यम्

इति व्याख्यातम् । ततश्च आदेशः शासनम् - उपदेशः । तत्कर्मत्वञ्च, 'अनु म एतां भगवो

देवतां शाधि' (छां.उ.३-४-२-२) इति ब्रह्मणः सिद्धम् इति प्रकृतिप्रत्यययोः अविरोधसंभवात्

प्रत्ययास्वारस्यानुसरणस्य 'अनुचितत्वात् । न च अनुशासनकर्मत्वेऽपि न शासनकर्मत्वम्

इति वाच्यम् । 'शासु अनुशिष्टौ' (धा.पा.१०२२) इति शासनस्यैव अनुशासनरूपत्वात् ।

ततश्च करणत्वस्य आरोपेण घञ्समर्थनमपि अनुचितम् । आरोपस्य अनुचितत्वात् ।

ननु करणत्वस्य न अध्यारोपः, तस्य सिद्धत्वात् इति चेन्न । तथा सति सिद्धान्ते

प्रत्ययास्वारस्याभ्युपगमस्या अयुक्तत्वात् । अत एव, ‘असिः छिनत्ति' इत्यादौ

सौकर्यातिशयविवक्षया, 'ब्रह्मदृष्टिरुत्कर्षात्' (ब्र.सू.४-१-५) इति न्यायेन करणे

कर्तृत्वारोपेऽपि कर्तरि करणत्वादेः असंभवः । तथा सति राजनि भृत्यत्वारोपस्य इव

अनर्थावहत्वात् । अत एव, 'साधकतमं करणम्' (पा.सू. १-२-४२) इति सूत्रे

अधिकरणस्थाल्याः तनुकपालतया साधकतमत्वविवक्षया 'स्थाल्या पचति' इति प्रयोगम्

उपपाद्य, 'न चैवं कर्तुरपि करणत्वविवक्षाप्रसङ्गः भिन्नजातीयत्वात् ।

सकलसाधनविनियोगकारी खल्वसौ' । 'न हि शतधनो निष्कधनेन स्पर्धितुमर्हति' इति

कर्तुः करणत्वविवक्षाऽभावस्यैव उपपादितत्वात् । निक्षेपरक्षायाम्' भगवतो

रक्षाकरणत्वानुसन्धानं प्रपत्तिः इतिपक्षे करणस्य कर्तृत्वासम्भवेन जीवस्यैव रक्षकत्वम्

आपतेत् इदिति कर्तृत्वकरणत्वविरोधस्य, भगवति करणत्वानुसन्धाने 'ब्रह्मदृष्टिरुत्कर्षात्'

(ब्र.सू.४-१-५) इति न्यायविरोधस्य च प्रतिपादितत्वात् । शक्तिविपर्ययात् (ब्र.सू.२-३-३७)

इति सूत्रे अन्तःकरणस्य कर्तृत्वे ततोऽन्यत् करणं स्यात् इति अन्तःकरणातिरिक्तं

करणान्तरम् अभ्युपगन्तव्यं स्यादिति परैरपि 'उपपादितत्वा**च्च**  । किञ्च प्रशासनकर्तुः

करणत्वसम्भवे परमात्मनः प्रशासनकर्मत्वस्यापि संभवात् तदसंभवोक्तिः विरुद्ध्येत ।

किञ्च करणत्वे विवक्षिते, 'करणाधिकरणयोश्च' (पा.सू.३-३-११७) इति परेण ल्युटा

बाधितत्वेन घञोऽप्रसङ्गात् । न च हलश्च (पा.सू. ३-३-१२५) इत्यनेन घञ: प्रसङ्गः ।

तत्रापि संज्ञायाम् इत्यनुवृत्तेः । न च त्वन्मतेऽपि कर्मणि घञ् न स्यात् । 'अकर्तरि च

कारके संज्ञायाम्' (पा.सू.३-३-१९) इति संज्ञायामेव घञो विधानात् इति वाच्यम् ।

'अकर्तरि च' इत्यत्र चकारस्य भिन्नक्रमत्वम् आश्रित्य संज्ञायामपि अस्ति इति

पदमञ्जर्यादौ समर्थितत्वात् ‘संज्ञाग्रहणानर्थक्यञ्च सर्वत्र घञो दर्शनात्' इति वार्तिककृता

उक्तत्वाञ्च ।

किञ्च, घञ: करणार्थत्वे, उपक्रमे, आदेशशब्देन प्रशासिता अभिधीयते इति

यदभिहितं तद्विरुध्येत । प्रशासनकरणत्वस्यैव अभिहितत्वेन प्रशासनकर्तुः अनभिहितत्वात् ।

य**च्च**  उक्तम्, प्रशासितृत्वम् असाधारणम् इति तदपि न । आदेशशब्देन

करणत्वमात्राभिधानेन 'प्रशासितृत्वानभिधानात्', तदभिधानेऽपि निरुपाधिकप्रशासितृत्वस्येव

मुख्योपदेश्यत्वस्य ब्रह्मासाधारणत्वात् । अत एव 'ब्रह्मजिज्ञासा' (ब्र.सू.१-१-१) इति

सूत्रे ब्रह्मणः इति कर्मणि षष्ठीपरिग्रहात् ब्रह्मणः एव आभिधानिकं जिज्ञासाकर्मत्वम्,

तदुपासनादीनां तु आक्षेपम् इत्युक्तम् । किञ्च आदेशशब्दमात्रस्य हि अतिप्रसङ्गम्

आशंक्य तमित्येवं विशेषणोपादानात् अवश्यं तमित्यस्य आदेशविशेषकत्वम् अभ्युपेयम् ।

यदि हि आदेशशब्दस्यैव निरुपाधिकप्रशासितृत्वमर्थः, तदा तस्य परमात्मासाधारणत्वात्

तच्छब्दो विशेषको न स्यात् । यदपि च उक्तम्, प्रष्टव्यत्वकथनेन उपदेश्यत्वं सिद्धम्

इति तत्कथनस्य अनपेक्षितत्वात् प्रशासितृत्वमेव अर्थः इति तन्न । यद्यपि पूर्व नाप्राक्षं,

अधुना स्वयमेव ज्ञास्यमि इति बुद्धिं व्युदसितुं उपदेष्टव्यत्वकथनस्यैव अपेक्षितत्वात् ।

अत एव, 'तं त्वौपनिषदं पुरुषं पृच्छामि' (बृ.उ.३-५-९-२६) इत्यादौ प्रष्टव्यस्य उपदेश्यत्व'

लक्षणौपनिषदत्वकथनम् । य**च्च**  उक्तम् - सर्वविज्ञानप्रतिज्ञासिद्ध्यर्थं निमित्तत्वम्

अपेक्षितमिति - तन्न ; एकविज्ञानेन सर्वविज्ञानप्रतिज्ञाबलात् उपादानस्येव तदन्यथानुपपत्त्या

निमित्तत्वस्यापि लाभसंभवेन तस्य पृथगवक्तव्यत्वाभावात् तदनुपपत्तेः भवता एव

उक्तत्वात् इति ।

अत्रोच्यते - 'एष आदेशः', 'एष उपदेशः' इत्येवं पृथगुपदिष्टयो: 'न वायुक्रिये

पृथगुपदेशात्' (ब्र.सू.२-४-८) इति न्यायेन आदेशोपदेशयोः भेदावश्यम्भावात्,

निमन्त्रणामन्त्रणयोरिव वृक्षवनस्पतिशब्दयोरिव च, स्नेहभक्तिशब्दयोरिव च क्वचिदेकविषये

प्रयोगमात्रेण अनुभवभेदस्य दुरपह्नवत्त्वात् । आदिशति इत्युक्ते हि यद्वाक्योल्लङ्घने दण्डो

भवति तादृशशब्दप्रयोक्तृत्वं नियमयितृत्वं आज्ञापयितृत्वं प्रतीयते । अत आदिशति

इति व्यवहारः प्रभुविषयः एव । अत एव न्यासकारेण आदेशोपदेशयोः भेदो वर्णितः

आङ्पूर्वो 'दिशतिर्नि'योक्तृप्रयोजनवचनः इति । 'अन्तःप्रविष्टश्शास्ताजनानाम्' इत्यादौ

तथैव प्रतीतेः । ततश्च प्रकृतिस्वारस्येन नियमनापरपर्यायाज्ञापनरूपार्थे प्रतीतेः घञ्प्रत्ययस्य

कर्तृव्यतिरिक्तकारकमात्रवाचिनो योग्यतावशात् त्वन्मते कर्मार्थकत्ववत् अस्मन्मतेऽपि

कारकवाचिनो घञ्प्रत्ययस्य सकलकारकप्रयोक्तृकर्तृलक्षणा समाश्रीयते । प्रष्टव्यवस्तुनः

तादृग्रूपत्वात्। असञ्जातविरोधिमुख्यप्रकृत्यर्थानुग्रहेण जघन्यप्रत्ययलक्षणायाः आश्रयणीयत्वात् ,

पञ्च पञ्चाशतस्त्रिवृतः संवत्सराः (इत्यादौ) अहःपरत्वस्वरसत्रिवृदादिपदमुख्यत्वानुसारेण

जघन्यसंवत्सरपदस्यैव सौरचान्द्रमसाद्यनेकार्थसाधारण्येन निश्चयासामञ्जस्यादजहल्लक्षणाया',

अभ्युपेतत्वात् । तथा, 'प्रयाजशेषेण हवींष्यभिधारयति' इत्यादौ प्रयाजशेषप्रातिपदिकानुरोधेन

तृतीयायाः द्वितीयार्थलक्षणाया आश्रितत्वात् । तथा 'प्राणा वाव ऋषयः' (ब्र.उ.४-२-३)

इत्यादौ ऋषिशब्दानुसारेण बहुवचनश्रुतेः पाशन्यायेन 'गौणार्थकत्वस्य गौण्यसम्भवात्

तत्प्रा**क्च्छृ** तेश्च' इत्यत्र उपपादितत्वा**च्च**  ।

ननु आदेशपदस्य प्रशासनापरपर्यायाज्ञापनरूपादेशप्रसिद्धस्य उपदेशप्रसिद्धि-

प्राचुर्याभावेऽपि उपदेशार्थकत्वे प्रकृते: सर्वात्मना मुख्यार्थत्यागाभावात्, 'प्रत्ययस्यत्वन्मते

कर्तृलक्षणायां मुख्यार्थत्यागात् कांस्यभोजिन्यायेन जघन्यद्यावापृथिव्येककपालानुरोधेन

मुख्येन्द्राग्र्यादीनां प्रसूनबर्हिनियमाश्रयणवत्, एकधा ब्रह्मण उपहरति इत्यत्र

सकृत्सहत्वसाधारणस्य एकधाशब्दस्य भक्षान्तरप्रापकदुर्बल चोदनानुग्रहेण 'सहत्वार्थ

स्वीकारवत्', सप्तदश प्राजापत्यान् इत्यत्र प्रजापतिसम्बन्धविशिष्टान्वययोग्यस्यापि बहुत्त्वस्य

एकपशुनिष्पन्नैकादशावदानप्रापकदुर्बल चोदकानुग्रहेण विशिष्टान्वयाभ्युपगमेन

द्रव्यदेवतासम्बन्धाक्षिप्तयागभेदाभ्युपगमव**च्च** , जघन्यघञ्प्रत्ययानुसारेण मुख्यदिशेः

उपदेशार्थकत्वमेव युक्तम्, प्रकृतेः मुख्यार्थत्यागाभावात् । प्रचुरप्रसिद्धार्थत्यागमात्रं तु

अवशिष्यते । तत्तु न दोषाय । अत एव पत्नय उपगायन्ति इत्यादी गीतिशब्दस्य

शारीरगाने प्रसिद्धिप्राचुर्ये सत्यपि अशारीरवादित्रादिगानस्यापि गीतिशब्दप्रयोगविषयत्वेन

मुख्यार्थत्वात् सन्निहितदुन्दुभ्यादिगानस्यैव काण्डवीणादिभिः उपचयं कुर्वन्त्य: पत्न्यो न

ऋत्विजां निवर्तिका इति दशमे सिद्धान्तितम् इति चेत् - मैवम् ; गानशब्दस्य

बर्हिराज्याधिकरणन्यायेन गीतिमात्रवाचित्वात् युक्तं तत्र सन्निहितदुन्दुभ्यादिगानवाचित्वम् ।

इह तु आदेशशब्दस्य क्वचिदपि, शिष्यो गुरुमादिदेश इत्यादिप्रयोगाभावेन

साधारणोञ्चारणार्थकत्वाभावात् उपदेशातिदेशशब्दयोरिव आदेशोपदेशशब्दयोरपि

भिन्नर्थत्वेन आदेशशब्दस्य उपदेशार्थकत्वे मुख्यार्थत्यागस्य ऊर्जनीयत्वेन जघन्यप्रत्यये

एव लक्षणाया उचितत्वात् ।

वस्तुतस्तु 'उपदेशेऽजनुनासिक इत्' (पा.सू.१-३-२) इति सूत्रे, 'करणाधिकरणयोश्च'

(पा. सू- ३-३-११७) इति ल्युटा बाधितस्य घञ:, 'अकर्तरि च कारके' (पा.सू.३-३-१९)

इत्यनेन 'अप्रसङ्ग'माशंक्य 'कृत्यल्युटो बहुलम्' (पा.सू.३-३-११३) इति घञो भाष्यकृता

समर्थितत्वात् तन्न्यायेन कर्तरि अपि तेनैव सूत्रेण घञ्सिद्धौ लक्षणायाः अप्रसङ्गात्

प्रशासितृत्वार्थकत्वमेव आदेशशब्दस्य युक्तम् । आदेशनम् आदेश इति घञन्तात्

भाववाचिनः आदेशशब्दात् अर्शआद्यजन्तादपि प्रशासितृत्वार्थकत्वमेव आदेशशब्दस्य

युक्तमिति वयम् उत्पश्यामः । ततश्च, एतस्य वा 'अक्षरस्य प्रशासने गार्गि सूर्याचन्द्रमसौ

विधृतौ तिष्ठतः, प्रशासितारं सर्वेषाम्' (बृ.उ.५-८-९) इत्यादि श्रुतिस्मृतिप्रतिपन्नं

परमात्मधर्मभूतं प्रशासितृत्वम् इह आदेशशब्दार्थः । एतत्सर्वम् अस्माभिः

भावप्रकाशिकाया प्रपञ्चितं तत्र अनुसन्धेयम् । प्रशासनेन' च धारकत्वलक्षणमात्मत्वं

फलितम् । ततश्च आदेशशब्दः आत्मत्वपर्यन्तः ।

'येनाश्रुतं श्रुतं भवति' इत्यत्र 'कस्मिन्नु भगवो विज्ञाते सर्वमिदं विज्ञातं भवति',

(मुं.उ.१-१-३) 'आत्मनि खल्वरे दृष्टे श्रुते मते विज्ञाते इदं सर्वं विदितं भवति'

(बृ.उ.६-५-६) इति मुण्डक-बृहदारण्यकवाक्यानुसारेण येन श्रुतेन, मतेन, विज्ञातेन,

अश्रुतम् अमतम् अविज्ञातं, श्रुतं मतं विज्ञातं भवति इति वाक्यपर्यवसितोऽर्थः ।

ब्रह्मस्वरूपसत्तामात्रस्य अश्रुतश्रुतत्वापादकत्वाभावात् । अथ अश्रुतामतादिशब्दानां

'इदं सर्वं विदितं भवति' (बृ.उ-६-५-६) इति श्रुत्यन्तरानुसारात् सर्वार्थकत्वं द्रष्टव्यम् । ततश्च

येन श्रुतेन सर्वं श्रुतं भवति इत्यर्थः । ततश्च अश्रुतं श्रुतं भवति इति अश्रुतस्य

श्रुतत्वप्रतिपादनं कथमिति शंकायाः नावकाशः । यद्वा - अवस्थाविशिष्टतया अश्रुतं

स्वरूपेण श्रुतं भवति इत्यर्थः । अत्र विज्ञातशब्दो निदिध्यासनपरः । 'श्रोतव्यो मन्तव्यो

निदिध्यासितव्यः' इति क्रमप्रत्यभिज्ञानात् इति द्रष्टव्यम् ।

अत्र, 'येनाश्रुतं श्रुतम्' इत्यनेन किम् उपादानमिति पृष्टं भवति । प्रशासितृत्वार्थकेन

आदेशशब्देन च आत्मस्वरूपं पृष्टं भवति । ततश्च आत्मभूतम् उपादानं किमिति

प्रश्नस्य फलितार्थः । अत एव श्रीविष्णुपुराणे - 'यन्मयं च जगद् ब्रह्मन् यतश्चैत**च्च** राचरम्'

(वि.पु. १-१-५) इति 'उपादानं' च पृष्टम् । अत एव च - ‘सन्मूला: सोम्येमाः सर्वाः

प्रजाः सदायतनाः सत्प्रतिष्ठाः' (छां.उ. ६-८-४) इति प्रतिवचने सदायतना इति सतः

आत्मत्वम्, सन्मूलाः, सत्प्रतिष्ठाः इति सतः उपादानत्वं च प्रतिपाद्यते इति द्रष्टव्यम् ।

अत एव, 'अथातो अहंकारादेशः, (छा.उ.७-२५-१) 'अथात आत्मादेशः', (छां.उ.७-२५-२).

'अथात आदेशो नेति नेति', (बृ.उ.२-३-६) 'आदित्यो ब्रह्मेत्यादेशः', (छा.उ.३-१९-१) 'उभयमादिष्टं

भवति अध्यात्मञ्चाधिदैवतञ्च' (छा.उ.३-१८-१) इत्यादौ इव आदेशशब्दस्य उपदेशार्थकत्वमेव

अस्तु, न प्रशासनार्थकत्वमिति शंका पराकृता । अतो जगदुपादानभूतं जगदात्मानं किं

पृष्टवानसि इत्यर्थः । अत्र ज्ञातवानसि इत्यनुक्त्वा पृष्टवानसि इत्युक्तवतः,

'तद्विद्धि प्रणिपातेन परिप्रश्नेन सेवया ।

उपदेक्ष्यन्ति ते ज्ञानं ज्ञानिनस्तत्त्वदर्शिनः ॥ (भ.गी.४.३४)

इत्युक्तरीत्या प्रणिपातादिप्रसन्नाचार्योपदेशगम्यः एव सोऽर्थः । न तु प्रकारान्तरेणापि

ज्ञातुं शक्यते इत्यभिप्रायः । अन्यज्ञानेन अन्यज्ञानासम्भवात् एकविज्ञानेन सर्वविज्ञानासम्भवं

मन्वानः चोदयति **कथं नु भगव: स आदेशो भवतीति । हे भगवः**  ! ईदृशः आदेशः कथं भवेत् इत्यर्थः ॥

****

**\[उपादानोपादेयभावः\]** 

****

**यथा सोम्यैकेन मृत्पिण्डेन सर्वं मृन्मयं विज्ञातँ स्यात् ; वाचारम्भणं विकारो** 

**नामधेयं मृत्तिकेत्येव सत्यम् ॥ ४ ॥** 

प्र. - उपादानोपादेययोः तत् सम्भवति इत्यभिप्रायेण उत्तरमाह - **यथा सौम्यैकेन** 

इत्यादि । यथा उपादानभूते मृत्पिण्डे ज्ञाते तदुपादेयघटशरावादिकं ज्ञातं भवति,

तद्वदित्यर्थः । **नैयायिकरीत्या**  - असदेव घटादिकं मृत्पिण्डेन उत्पद्यते । अतश्च

उपादानोपादेययोः भेदात् न मृत्पिण्डे ज्ञाते सर्वमृण्मयानां ज्ञातत्वं सम्भवति इति

मन्वानं प्रत्याह **वाचारम्भणं विकारः**  इत्यादि । घटत्वादिलक्षणो विकारो

घटशरावादिनामधेयञ्च, आरभ्यते - आलभ्यते - स्पृश्यते इत्यारम्भणम् । कर्मणि ल्युट् ।

तेनैव मृद्द्रव्येण घटशरवादिलक्षणो विकारो घटशरावादिनामधेयञ्च स्पृश्यते इत्यर्थः ।

**आरम्भण** शब्दस्य पुन्नपुंसकलिङ्गान्तविकारनामधेयविशेषणत्वेऽपि नपुंसकैकशेषैकवद्भावाभ्यां

वा लिङ्गसामान्यादिविवक्षया वा आरम्भणमिति नपुंसकैकवचननिर्देशः । मृद्द्रव्येण विकारनामधेये

कस्मै प्रयोजनाय स्पृश्येते इत्यत्राह - **वाचा**  इति । प्रयोजनस्य हेतुत्वविवक्षया तृतीया ।

वाक्छब्दश्च अजहल्लक्षणया वागादिव्यवहारपरः । ततश्च वाक्पूर्वकहानादिव्यवहारार्थं

मृत्पिण्डेन नामरूपे स्पृश्यते । मृत्पिण्ड एव नामरूपभाक् भवति इत्यर्थः । अत्र यद्यपि

मृत्पिण्डमृन्मयाभेदप्रतिपादनं वाचारम्भणं विकारः इति एतावन्मात्रेणापि सिद्ध्यति इति

न नामधेयस्यापि स्पृश्यत्वं वक्तव्यम् । तथाऽपि संज्ञाभेदात् उपादानोपादेययोः

भेदशङ्काव्युदासाय नामापि मृद्रव्येण स्पृश्यते इत्युक्ति: अपेक्षिता इति द्रष्टव्यम् ।

कार्यकारणयोः एकद्रव्यत्वे प्रमाणमाह - **मृत्तिकेत्येव सत्यम्**  । मृन्मयं घटादिकं

मृतिका इत्येव प्रमाणप्रतिपत्रं, न तु तद्भिन्नत्वेन इत्यर्थः । यद्वा मृन्मयं मृत्तिका इति

वाक्यमेव सत्यं अबाधितार्थकम् इत्यर्थः । ततश्च उपादानोपादेययोः अभेदात् उपादाने

ज्ञाते उपादेयस्य ज्ञातता भवति इत्यर्थः ।

एतेन 'विकारो वाचारम्भणं वागालम्बनमात्रम् । नामधेय स्वार्थे धेयट्प्रत्ययः । नामैव

केवलं, न विकारो नाम वस्तु अस्ति, मृत्तिकैव सत्यम्' इति यत्परै: उक्तम् -

तदपास्तम् । वाचारम्भणम् इत्यस्य वागालम्बनम् इत्येतदर्थकत्वे प्रमाणाभावात् ।

नामधेयम् इत्यनेन वागालम्बनमात्रम् इत्यतः अतिरिक्तार्थाप्रतिपादनात् पुनरुक्तिश्च ।

मृत्तिकासत्यत्वमात्रत्वविवक्षायाम् इति शब्दवैयर्थ्यञ्च । उक्तञ्च अभियुक्तैः

वाचारम्भणमित्युक्तेमिथ्येत्यश्रुतकल्पनम् ।

पुनरुक्तिर्नामधेयमितीत्यस्य निरर्थता ॥ इति ।

किञ्च परमते, 'येनाश्रुतं श्रुतं भवति' इति सन्दर्भोऽपि न युज्यते । शुक्तितत्त्वे

ज्ञाते तदध्यस्तरजतादेः निवृत्तावपि रजतत्वस्य ज्ञातत्वादर्शनेन ब्रह्मणि ज्ञाते तदध्यस्तप्रपञ्चस्य

निवृत्तावपि ज्ञातत्वासम्भवात् । ननु शुक्तौ ज्ञातायां रजतस्य तत्त्वं ज्ञातमेव ।

शुक्तिव्यतिरिक्त 'त्त्वस्या भावात् । एवं ब्रह्मणि ज्ञाते प्रपञ्चस्य तत्त्वं ज्ञातमेवेति चेत्

न परमार्थशुक्तः अपरमार्थरजततत्त्वरूपत्वाभावात् । न हि शुक्तौ ज्ञातायां रजततत्त्वं

ज्ञातमिति व्यवहारो दृष्टचरः इति आस्तां तावत् ।

ननु 'सर्वं मृन्मयं विज्ञातं स्यात्' इत्यत्र विकारार्थमयट्प्रत्ययेन घटत्वशरावत्वाद्यव-

स्थावद्रव्यरूपो विकारः एव अभिधातव्यः । न तु घटत्वशरावत्वाद्यवस्थारूपो विकारः,

तस्य मृत्पिण्डापेक्षया भिन्नत्वेन तज्ज्ञानेन ज्ञातत्वासम्भवात् । ततश्च तदुपपादके,

'वाचारम्भणं विकारः' इति वाक्येऽपि विकारशब्देन अवस्थावद्रव्यलक्षणस्य विकारस्य

अभिधानम् उचितम्, न तु अवस्थालक्षणविकारस्य इति चेत्, सत्यम् । तस्यैव

अभिधानम् उचितम् । तथाऽपि मृद्द्रव्येण घटशरावादिलक्षणस्य अवस्थावतो द्रव्यस्य

स्पर्शासम्भवात् । न हि आत्मैव आत्मना स्प्रष्टुं शक्यः । अतः मृन्मयम् इत्यत्र

विकारवाचिमयट् प्रत्ययेन अवस्थावत: अभिधानेऽपि तदुपपादके वाचारम्भणं विकारः

इति वाक्ये विकारशब्देन अवस्थायाः एव ग्रहणम् उचितम् । तथा 'मृत्तिकेत्येव सत्यम्'

इत्यत्र विशेष्याकाङ्क्षायां सत्यमिति नपुंसकलिङ्गानुरोधात् अवस्थावद्द्रव्यवाची मृन्मयम्

इत्येतत् विशेष्यतया अनुषज्यते । ततश्च 'सर्वं मृन्मयं,' 'मृत्तिकेत्येव सत्यम्' इत्यत्र

अवस्थावद्रव्यमेव विकारवाचिना मयट्प्रत्ययेन अभिधीयते इति न कश्चिद्दोषः इति द्रष्टव्यम् ॥

**यथा सोम्यैकेन लोहमणिना सर्वं लोहमयं विज्ञातँ स्यात् । वाचारम्भणं** 

**विकारो नामधेयं लोहमित्येव सत्यम् ॥ ५ ॥** 

**प्र. - यथा सोम्यैकेन**  इत्यादि । **लोहमणिः**  - सुवर्णपिण्डविशेषः । शिष्टं

पूर्ववत् ॥

यथा सोम्यैकेन नखनिकृन्तनेन सर्वं कार्ष्णायसं विज्ञातँ स्यात् ; वाचारम्भणं

विकारो नामधेयं कृष्णायसमित्येव सत्यम् - एवँ सोम्य स आदेशो भवतीति ॥ ६ ॥

**प्र. - यथा सोम्यकेन**  इत्यादि । **नखनिकृन्तन** शब्देन कार्ष्णयसपिण्डो

लक्ष्यते । शिष्टं पूर्ववत् । **एवं सोम्य ! स आदेशो भवतीति**  । मयोक्तः आदेशो

मृत्पिण्डादितुल्य: इत्यर्थः ॥

****

**न वै नूनं भगवन्तस्त एतदवेदिषुः । यद्ध्येतदवेदिष्यन्, कथं मे नावक्ष्यन्** 

**इति । 'भगवाँस्त्वेव मे तद्ब्रवीतु' इति । 'तथा सोम्य' इति होवाच ॥ ७ ॥** 

**॥ इति प्रथमः खण्डः ॥** 

**प्र.** -एवमुक्तः पुत्र आह-**न वै नूनं भगवन्तस्ते**  इत्यादि । **भगवन्तः** 

पूजावन्तो मम गुरवः एतत्स्वरूपं न ज्ञातवन्तः । **यत्**  - यदि एतत् वस्तुतो जानीयुः

तर्हि भक्ताय गुणवते मह्यम् उपदिशेयुर्हि । नोपदिष्टवन्तस्तु ते । तेनाहं मन्ये न

विदितवन्तः इति इत्यर्थः । एवम् अवाच्यमपि गुरोन्य**ङ्गं**  पुनः गुरुकुलं प्रति प्रेषणभयात्

उक्त्वा, 'भगवानेव तद्वस्तु उपदिशतु' इति पितरं प्रार्थयामास इत्यर्थः । **तथा सोम्येति** 

**होवाच**  । पिताऽपि 'तत् तथैव वदानि' इत्युक्तवान् इत्यर्थः ॥

****

**॥ इति प्रथमखण्डभाष्यम् ॥** 

****

**द्वितीयः खण्डः** 

****

**\[सदेव सोम्येदमिति वाक्यार्थः\]** 

****

**सदेव सोम्येदमग्र आसीदेकमेवाद्वितीयम् तद्धैक आहुः, 'असदेवेदमग्र** 

**आसीदेकमेवाद्वितीयम् । तस्मादसतस्सज्जायत' ॥ १ ॥** 

प्र. प्रतिज्ञातस्य एकविज्ञानेन सर्वविज्ञानस्य समर्थनाय जगतो ब्रोककारणतां

प्रतिपादयितुं प्रवृत्तः, यथा लोके अपरा**ह्ने**  प्रसारितानां घटशरावोदञ्चनादीनां

मृत्पिण्डैकोपादानतां प्रतिपिपादयिषुः पूर्वा**ह्ने**  एतद्धटशरावादिकं मृत्पिण्डः एव आसीत्

इति प्रतिपादयति तथा प्रतिपादयति - **सदेव सोम्येदमग्र आसीदेकमेवाद्वितीयम्**  ।

**इदम्**  - विभक्तनामरूपं बहुत्वावस्थं जगत् **अग्रे**  - सृष्टेः प्राक् एकमेव अविभक्तनामरूपतया एकत्वावस्थापन्नम् एव  
**अद्वितीयम्**  - अधिष्ठात्रन्तरशून्यं **सदेव आसीत्**  इत्यर्थः। अत्र

सच्छब्दो नामसम्बन्धयोग्यत्वलक्षणं सत्त्वं प्रवृत्तिनिमित्तीकृत्य परमात्मनि वर्तते । अयं च सच्छब्द: विशेष्यभूतपरमात्मवाचकोऽपि कारणविषयत्व सामर्थ्यात् कारणत्वौपयिकगुणविशिष्ट प्रकृतिपुरुषकालशरीरकं परमात्मानम् उपस्थापयति । 'देवाँ आज्यपाँ आवह' इत्यादौ विशेष्यवाचिनः एव आज्यशब्दस्य विकृतिषु पृषदाज्यवाचित्वस्य दाशमिकन्यायसिद्धत्वात् । अत्र **सदेव**  इत्येवकारेण नैयायिकाभिमतम् उत्पत्तेः प्राक् जगतो असत्त्वं व्यावय॑ते । सदेव इत्येवकारस्य नैयायिकमत 'सिद्धोत्पत्ति प्राक्कालीनकार्यासत्त्वव्या वर्तकत्वम् 'तद्धैक आहु रसदे वेदमग्र आसीत्' इति असत्कार्यवादिदर्शनप्रतिक्षेपपरोत्तरवाक्यसन्दर्भात् अवसीयते । **एकमेव**  इति एवकारेण 'बहु स्याम्' इति वक्ष्यमाणा स्रक्ष्यमाणकार्यबहुत्वावस्था व्युदस्यते । 'तदैक्षत', 'तत्तेजोऽसृजत' इत्युत्तरवाक्यसन्दर्भ सच्छब्दितस्यैव निमित्तत्वकथनात् **अद्वितीयम्** इत्यनेन निमित्तान्तरं निषिध्यते । ततश्च **एकम् अद्वितीयम्**  इति पदाभ्यां अभिन्ननिमित्तोपादानत्वं सिद्धं भवति ।

ततश्च अयमर्थः - इदं बहुत्वावस्थं विभक्तनामरूपं प्रत्यक्षतया दृश्यमानं जगत्  
सृष्टेः प्राक् निमित्तान्तरशून्यम्  
अविभक्तनामरूपतया एकं सच्छब्दितं ब्रह्मैव आसीत्  
इत्यर्थः । 
यद्यपि इदानीमपि जगत् सदेव, तथापि अविभक्तनामरूपसद्भावापत्तिः सृष्टेः प्रागेव इति  
**अग्रे**  इत्यस्य न अनुपपत्तिः ।  
न च सच्छब्दस्य सूक्ष्मप्रकृतिकाल जीव शरीरकब्रह्मपरत्वेन सच्छब्दस्य कार्यभूते जगति सृष्टेः प्राक् तादृशब्रह्मत्वबोधकत्वेऽपि जगति सत्तासम्बन्धबोधकत्वाभावेन असत्कार्यवादव्युदासकत्वं कथम् ? इति वाच्यम्

सृष्टेः प्राक् सच्छब्दितब्रह्माभेदबोधने नैयायिकाभिमतासत्त्वव्युदासस्यापि अर्थसिद्धत्वात् ।

एतेन ‘एकमेवाद्वितीयम्' इत्येतत् प्रपञ्चमिथ्यात्वे प्रमाण यन्तः परे प्रत्युक्ताः तस्य

ब्रह्मव्यतिरिक्तमिथ्यात्वपरत्वे, 'सदेव सोम्येदमग्र आसीत्' इति कालप्रापकेण पूर्वेण

अग्रपदेन 'तदैक्षत', 'नामरूपे व्याकरवाणि' इति ईक्षणनामरूपात्मकप्रपञ्चप्रापकेणोत्तरेण

च विरोधप्रसङ्गात् । किञ्च, 'इदं शब्दोदितं सर्वं जगत् सृष्टेः प्राक् एकमेवाद्वितीयं

सदेवासीत' इति परैः व्याख्यातत्वेन सृष्टिप्राक्काले अद्वितीयपदेन द्वितीयासत्त्व "बोधनेऽपि

सृष्ट्युत्तरकालं तस्य असत्त्वाप्रतिपादनेन जगतः मिथ्यात्वसिद्धेः । घटशरावादिकं सर्वं

सृष्टेः प्राक्काले अद्वितीय एकमृत्पिण्डः एव आसीत् इत्युक्त्या घटशरावादीनां

मिथ्यात्वप्रतिपादनादर्शनात् । प्रागसत्त्वप्रतिपादनेन हि अनित्यत्वमात्रं सिद्ध्येत् न तु

मिथ्यात्वम् । न च 'नेह नानास्ति' (बृ.उ.६-४-१९) इति वाक्यात् सृष्ट्युत्तरकालेऽपि

असत्त्वावेदनात् मिथ्यात्वसिद्धिः इति वाच्यम् । 'न स्थानतोऽपि परस्य' (ब्र.सू.३-२-११)

इत्यधिकरणे तस्य वाक्यस्य ब्रह्मगतनानात्वनिषेधपरतया परैरेव व्याख्यातत्वात् ।

ननु अनित्यत्वमेव मिथ्यात्वम् । 'अनित्यस्य धर्मिणः अनित्यत्वं असत्यत्वम्'

इति वाचस्पतिमिश्रोक्तेः, विद्यारण्ययतिनाऽपि तथैव उक्तत्वात् ,

'अनाशी परमार्थश्च प्राज्ञैरभ्युपगम्यते ।

यत्तु कालान्तरेणापि नान्यसंज्ञामुपैति वै" ।

'परिणामादिसम्भूतां तद्वस्तु नृप ! तञ्च किम्' ? ॥ (वि.पु.२-१२-२४)

इति पराशरस्मरणादपि अनित्यत्वमेव मिथ्यात्वम् इति चेत् - ईदृशस्य प्रामाणिकस्य

प्रत्यक्षाविरुद्धस्य प्रपञ्चमिथ्यात्वस्य अस्माभिरपि अप्रतिक्षेप्यत्वात् इति आस्तां तावत् ।

**सदेवासीत्**  इति सृष्टिप्राक्काले ब्रह्माभेदप्रतिपादनमुखेन सत्कार्यवादम् उक्त्वा

तद्विरोध्यसत्कार्यवादं नैयायिकाभिमतं **वाचारम्भणम्**  इत्यादिना प्रतिक्षिप्तमपि कण्ठतः

प्रतिक्षेप्तुं तन्मतम् उपन्यस्यति - **तद्धैक आहुः असदेवेदम्**  इत्यादि । इदं जगत् **अग्रे**  - सृष्टेः

प्राक् असदेव आसीत् । न तु सत् आसीत् इत्यर्थः । नामरूपविभागाभावलक्षणस्य

असत्त्वस्य सिद्धान्तेऽपि सम्मतत्वादाह - **एकमेवाद्वितीयम्**  । प्रागभावव्यतिरेकेण

अवस्थायाः वा अवस्थाश्रयस्य वा कस्यापि सत्त्वं नास्ति **इत्यर्थः**  । यद्वा असदेव इत्यत्र

अ इत्येतत् सत्पदेन असमस्तं सत् 'सदेव सोम्येदमग्र आसीत् एकमेवाद्वितीयम्' इति

वाक्यार्थप्रतिक्षेपकम् । **तस्मादसतस्सज्जायत**  । सदिति भावप्रधानो निर्देश: । 'सत्ता

इत्यर्थः । यस्माद्धेतोः उत्पत्तेः प्रागवस्थाश्रयस्यापि अभावः तस्माद्धेतोः असतः सकाशात्

सत्त्वरूपा उत्पत्तिः अजायत अभवत् इत्यर्थः । पर्यवसन्नम् इति यावत् । **जायत इत्यत्र** 

अडभावः छान्दसः ॥

****

**'कुतस्तु खलु सोम्येवँ स्यात्' इति होवाच 'कथमसतः सज्जायेत' इति ।** 

**सत्त्वेव सोम्येदमग्र आसीदेकमेवाद्वितीयम् ॥ २ ॥** 

****

**प्र.** -तन्मतं प्रतिक्षिपति - **कुतस्तु खलु**  इति । **कुतः**  केन प्रमाणेन असतः

उत्पत्तिः प्रतीयते ? तदेव इदम् इति प्रत्यभिज्ञाविरोधेन प्रमाणस्य अनवतारात् इति भावः ।

अतः कथम् असतो द्रव्यस्य सत्ता भवेत् ? अतः असतः सत्त्वम् उत्पत्तिः न भवति ।

अपि तु सत एव द्रव्यस्य प्रथमक्षणावच्छिन्नावस्थान्तरसम्बन्धः एव उत्पत्तिः इत्यर्थः ।

एवं परपक्षं प्रतिक्षिप्य स्वमतम् उपसंहरति - **सत्त्वेव**  इति । ननु **इदम्**  शब्देन जगन्मात्रपरामर्शे

तस्य सच्छब्दितब्रह्मभिन्नत्वेन 'सदेवेदमग्र आसीत्' इति ब्रह्माभेदानु'पपत्तिः । नापि

इदंशब्देन इदंशब्दितजगच्छरीरकब्रह्मप्रतिपादनं सम्भवति । अश्रुतवेदान्तं प्रति

इदमादिशब्दानां ब्रह्मपर्यन्तप्रत्यायकत्वासंभवात् इति चेत् अस्याः शङ्कायाः परिहारो

मुण्डकप्रकाशिकायामेव प्रपञ्चितः । अत्रापि च स्वावसरे करिष्यामः । तत्रैव,

'अनुसन्धातव्यः ॥

****

**तदेक्षत, बहु स्यां प्रजायेयेति । तत् तेजोऽसृजत । तत्तेज ऐक्षत, बहु स्यां** 

**प्रजायेयेति । तदपोऽसृजत । तस्मात् यत्र क्वचन शोचति स्वेदते वा पुरुषः,** 

**तेजस एव तदध्यापो जायन्ते ॥ ३ ॥** 

**प्र.-तदैक्षत बहुस्याम्**  इत्यादि । **तत्**  - एतत् सच्छब्दवाच्यं परं ब्रह्म विचित्रानन्त-चिद्-अचिन्-मिश्र-व्यष्टि-जगद्-रूपेण अहमेव बहु स्याम् । तद**र्थ**  तेजोबन्नादिसमष्टिरूपेण

प्रकर्षेण जायेय इति सङ्कल्प्य तेजः ससर्ज इत्यर्थः । **तत्तेज ऐक्षत बहु स्याम्**  इत्यादि । अत्र

अचेतनस्य तेजआदेः ईक्षितृत्वासम्भवात् तेजआदिशब्दाः तच्छरीरक परमात्मपरा:

द्रष्टव्याः । भगवता भाष्यकृता - 'गौणश्चे**न्ना** त्मशब्दात्' (ब्र.सू.१-१-६) इति सूत्रे तेज:-

प्रभृतयोऽपि शब्दाः परमात्मनः एव वाचकाः । 'तत्तेज ऐक्षत, ता आप ऐक्षन्त इति

मुख्यः एव ईक्षणव्यपदेशः' इति भाषितम् । तथा 'तदभिध्यानादेव तु तल्लिङ्गात् सः'

(ब्र.सू. २-३-१४) इति सूत्रे 'तत्तेज ऐक्षत, ता आप ऐक्षन्त' इति श्रूयमाणम् ईक्षणं

तच्छरीरकस्य परस्यैव ब्रह्मणः उपपद्यते इति भाषितम् । संज्ञामूर्तिकॢप्त्यधिकरणे 'तत्तेज

ऐक्षत' इति तेजश्शरीरकं परब्रह्मैव अभिधीयते इति च भाषितम् । न च तत्तेज ऐक्षत

इत्यत्र तेजश्शब्दस्य तेजश्शरीरकब्रह्मपरत्वे 'तत्तेजोऽसृजत' इति वाक्येऽपि तेजश्शब्दस्य

ब्रह्मपरत्वं स्यात् । न च इष्टापत्तिः । ब्रह्मणः सृज्यत्वाभावात् इति चेन्न ।

तेजश्शरीरकब्रह्मणः कार्यत्वेन सृज्यत्वे दोषाभावात् । तेजसो जलहेतुत्वे उपपत्तिं

दर्शयति - **तस्मादन्यत्र क्वचन**  इत्यादि । **यत्र क्वचन**  देशे-काले च **पुरुषः शोचति**  -

सन्तप्यते **स्वेदते**  - प्रस्विद्यते वा तत् तदा तेजसः एवाऽपो अधिजायन्ते इत्यर्थः ॥

****

**ता आप ऐक्षन्त । बह्व्यः स्याम प्रजायेमहीति । ता अन्नमसृजन्त ।** 

**तस्मात् यत्र क्वचन वर्षति, तदेव भूयिष्ठमन्नं भवति । अभ्द्य एव तदध्यन्नाद्यं** 

**जायते ॥ ४ ॥** 

****

**॥ इति द्वितीयः खण्डः ॥** 

**प्र. - ता आप ऐक्षन्त**  इत्यादि । अत्र अन्नशब्देन महाभूताधिकारात् पृथिवी

उच्यते । सूत्रितञ्च, 'पृथिवी', (ब्र.सू.२-३-१२) 'अधिकाररूपशब्दान्तरेभ्यः (ब्र.सू.२-३-१३)

इति । अधिकारः महाभूताधिकारः । रूपम् यत्कृष्णं तदन्नस्य इति। तैत्तिरीयके - **अभ्द्य:** 

पृथिवी (तै आन.१) इति शब्दान्तरम् । एतञ्च सूत्रम् अन्यत्र व्याकृतम् । अपाम् अन्नहेतुत्वे

युक्तिमाह - **तस्मात् यत्र क्वचन वर्षति**  इत्यादि । **तदेव भूयिष्ठमन्नं भवति । तदेव**  .

तत्रैव इत्यर्थः । **अभ्द्य एव तदध्यन्नाद्यं जायते । तत्**  - तस्मात् पृथिव्येकदेशभूते

व्रीहियवादिलक्षणस्य अन्नस्य वृष्टिप्रभवत्वदर्शनादेव हेतोः **अन्नाद्यं**  - अन्नप्रभृतिपृथिवीत्वावच्छिन्नमपि

**अभ्द्य**  एव अधिजायते इत्यर्थः ।

एतत्खण्डान्तर्गतवाक्यविषयकम् अधिकरणं 'लिख्यते' द्वितीयाध्याये - छान्दोग्ये

'तत्तेजोऽसृजत' इति तेजस एव प्रथमतः सृष्ट्यभिधानात्, आकाशोत्पत्तेः अश्रुतेः आकाशो

नोत्पद्यते इति 'न वियदश्रुतेः' (ब्र.सू.२-३-१) इति सूत्रेण पूर्वपक्षे प्राप्ते उच्यते - 'अस्ति

तु' (ब्र.सू.२-३-२) आकाशस्यापि उत्पत्तिः अस्त्येव । तैत्तिरीयके - 'आत्मन आकाशस्सम्भूतः'

(तै.उ.आन २-१-१) इत्युत्पत्तेः श्रवणात् ।

पुनश्चोदयति - 'गौण्यसम्भवाच्छब्दा**च्च** ' (ब्र.सू.२-३-३) । 'आत्मन आकाशस्सम्भूतः'

इति उत्पत्तिश्रुतिर्गाणी, निरवयव आकाशोत्पत्तेः छान्दोग्ये च अश्रुतायाः प्रतिपादनासम्भवात्,

'वायुश्चान्तरिक्षञ्चैतदमृतमुभयम्' इति आकाशस्य अमृतत्वश्रवणाञ्च इत्यर्थः । ननु -

'आत्मन आकाशस्सम्भूतः' इत्यत्र आकाशे सम्भूतशब्दस्य गौणत्वे 'आकाशाद्वायुः,

वायोरग्निः' (तै.उ.आन.१) इत्यादौ श्रुतस्य सम्भूतत्वस्यापि गौणत्वं स्यादिति । तत्राह

'स्या**च्चै** कस्य ब्रह्मशब्दवत्' (ब्र.सू. २-३-५), एकस्यैव सम्भूतशब्दस्य आकाशे गौणत्वम्,

'वायोरग्निः' इत्यादौ अनुषक्तस्य सम्भूतशब्दस्य मुख्यत्वञ्च सम्भवति । यथा मुण्डके -

'तस्मादतत् ब्रह्म नामरूपमन्नञ्च जायते' (मुं.उ.१-१-९) इति प्रधाने गौणतया प्रयुक्तस्य

ब्रह्मशब्दस्य तस्मिन्नेव प्रकरणे तपसा चीयते ब्रह्म' (मुं.उ.१-१-८) इति ब्रह्मणि मुख्यतया

प्रयोगदर्शनात् ।

परिहरति - 'प्रतिज्ञाऽहानिरव्यतिरेकात्' (ब्र.सू. २-३-५) । आकाशस्यापि ब्रह्मोपादेयतया

ब्रह्माव्यतिरेके सत्येव एकविज्ञानेन सर्वविज्ञानप्रतिज्ञायाः अहानि: भवति । ब्रह्माकार्यस्यापि

वस्तुनः सत्त्वे एकविज्ञानेन सर्वविज्ञानप्रतिज्ञानं हीयेत इत्यर्थः । 'शब्देभ्यः' (ब्र.सू.२-३-६)

'सदेव सोम्येदमग्र आसीदेकमेवाद्वितीयम्, ऐतदात्म्यमिदं सर्वम्' (छा.उ.६-८-७) इत्यादिशब्दैः

सर्वस्यापि वस्तुनी ब्रह्मकार्यत्वब्रह्मात्मकत्वप्रतिपादनपरैश्च अयमर्थो विधीयते ।

'यावद्विकारं तु विभागो लोकवत्' (ब्र.सू.२-३-७) । तुशब्दश्चार्थे । छान्दोग्ये

'ऐतदात्म्यमिदं सर्वम्' इत्यादिभिः आकाशादेः सर्वस्यापि विकारत्वप्रतिपादनादेव

विभागशब्दिता उत्पत्तिरपि उक्तैव । यथा लोके एते सर्वे देवदत्तपुत्रा इत्यभिधाय तेषु

केषाञ्चित् उत्पत्तिप्रतिपादनेऽपि सर्वेषामपि उत्पत्तिः प्रतिपादितैव भवति तद्वत् ।

'वायुश्चान्तरिक्षञ्चैतदमृतम्' (बृ.उ.२-३-३) इति तु देवानामिव चिरकालस्थायित्वाभिप्रायम् ।

'एतेन मातरिश्वा व्याख्यातः' (ब्र.सू. २-३-८) आकाशोत्पत्तिप्रतिपादनेनैव वायोरपि

उत्पत्तिः प्रतिपादितैव इत्यर्थः । 'असम्भवस्तु सतोऽनुपपत्तेः' (ब्र.सू.२-३-९) । तु

शब्दो अवधारणार्थः । असम्भवः अनुत्पत्तिः सतः ब्रह्मण एव । तद्व्यतिरिक्तस्य

कृत्स्नस्य अव्यक्तमहदहङ्कारतन्मात्रेन्द्रियवियत्पवनादिकस्य प्रपञ्चस्य एकविज्ञानेन

सर्वविज्ञानादिभिः अवगतकार्य भावस्य' अनुत्पत्तिः न उपपद्यते इत्यर्थं इति स्थितम् ।

प्रकृतमनुसरामः ।

****

**॥ इति द्वितीयखण्डभष्यम् ॥** 

****

**तृतीयः खण्डः** 

****

**तेषां खल्वेषां भूतानां त्रीण्येव बीजानि भवन्त्याण्डजं जीवजमुद्भिज्जम् इति ॥ १ ॥** 

****

**प्र.-** सर्वस्य इतरस्य तेजोऽबन्नात्मकबीजत्रयप्रसूतत्वं दर्शयति - **तेषां खल्वेषाम्**  -

इत्यादि । **आण्डजं**  अण्डजं पक्षिसर्पादि । स्वार्थे अण् । **जीवजम्** 

गर्भवेष्टन'लक्षणजरायुजं पुरुषपश्वादि । **उद्भिज्जम्**  - उद्भिनत्ति इति उद्भित् स्थावरम् ।

ततो जातम् उद्भिज्जम् । न च स्वेदजानाम् अत्र सङ्कीर्तनाभावात् कथं त्रीण्येव बीजानि

इत्यवधारणम् इति शङ्कयम्, उद्भिज्जशब्देन स्वेदजस्यापि सङ्ग्रहोपपत्तेः । सूत्रितञ्च

'तृतीयशब्दावरोध: संशोकजस्य' (ब्र.सू.३-१-२१) इति । संशोकजस्य स्वेदजस्य

आण्डजं जीवजम् उद्भिज्जम् इत्यत्र तृतीयेन उद्भिज्जशब्देन अवरोधः सङ्ग्रहः इत्यर्थः ।

इदञ्च सूत्रम् अन्यत्र व्याख्यातम् । अण्डनादिशब्दनिर्दिष्टानाम् एषां भूतानां तेजोबन्नानि

त्रीण्येव बीजानि इत्यर्थः । तदेवं परस्मात्ब्रह्मणो अनन्यत्वं जगतः अभ्युपगन्तव्यम् इति

स्थितम् ।

****

**सेयं देवतैक्षत, 'हन्ताहमिमास्तिस्रो देवता अनेन जीवेनात्मनानुप्रविश्य** 

**नामरूपे व्याकरवाणीति ॥ २ ॥** 

**प्र.**  तदेव उपपादयति - **सेयं देवतैक्षत**  इत्यादि । अत्र संज्ञामूर्तिकॢप्त्यधिकरणे

भगवता भाष्यकृता, सेयं देवता इत्यादिवाक्यस्य अयमर्थः । **सेयं**  - सच्छब्दितापरदेवता

इमाः तेजोऽबन्नरूपाः तिस्रो देवताः **अनेन जीवेन**  - जीवसमष्टिविशिष्टेन आत्मना

अनुप्रविश्य **नामरूपे व्याकरवाणि**  देवादिविचित्रसृष्टिं तन्नामधेयानि च करवाणि इति

भाषितम् । 'अभिमानिव्यपदेशस्तु विशेषानुगतिभ्याम्' (ब्र.सू.२-१-५) इति सूत्रे,

'हन्ताहमिमास्तिस्रो देवताः इति तेजोऽबन्नानि देवताशब्देन विशेष्यन्ते' इति भाषितत्वात्

अत्र देवता इत्यभिमानिदेवतापरत्वम् 'अवगन्तव्यम् । ततश्च इमास्तिस्रो देवता इत्यस्य

अयमर्थः । स्वस्वाभिमानिदेवताधिष्ठितानि तेजोऽबन्नानि इति । तेजोऽबन्नाभिमानिदेवतानां

परमात्मव्यतिरिक्तत्वे प्रमाणाभावात्, परमात्मनश्च सर्वाभिमानिदेवतात्वसम्भवा**च्च** ,

परमात्मरूपदेवताधिष्ठिता इत्यर्थः । परमात्मव्यतिरिक्तदेवताऽभ्युपगमेऽपि देवताशब्दस्य

तदधिष्ठितत्वमेव अर्थः । न च 'तत्तेजोऽसृजत, तत्तेज ऐक्षत' इत्यादौ तेज आदिशब्दानां

परमात्मपरत्वात् तेजोऽबन्नावस्थापन्नपरमात्मनां तत्तदुपहितत्वाद्यवस्थाऽधीनबहुत्वा-

श्रयाणामेव, 'इमास्तिस्रो देवताः' इति देवताशब्देन परामर्शोऽस्तु ; न तु देवताशब्दस्य

तदधिष्ठितपरामर्शित्वम् इति वाच्यम् । तत्तदवस्थपरमात्मसु जीवस्य प्रवेशासम्भवेन

प्रवेशयोग्यतेजोऽबन्नानामेव अभेदोपचारेण लक्षणया वा देवताशब्देन निर्देष्टव्यत्वात् ।

महासिद्धान्ते - 'तदेक्षत' इति सर्वज्ञत्वम्, 'असृजत' इति निमित्तत्वम्, 'बहुस्याम्' इति

उपादानत्वम्, तदुभयानुगुणं सर्वशक्तित्वं सत्यसङ्कल्पत्वं च, अनेन जीवेनात्मनाऽनुप्रविश्य'

इति सर्वान्तरत्वञ्च उक्तं भवति । जीवेनात्मना इति जीवशरीरकेण मया इत्यर्थः । 'सिंहेन

भूत्वा बहवो मयात्ताः, व्याघेण भूत्वा बहवो मयात्ताः' इतिवत् । सार्वश्यादिगुणकस्य

तद्विपरीताकारजीवैक्यासम्भवात् , 'यस्यात्मा शरीरम्' (बृ.उ.मा.पा.५-७-२६) इत्यादिवचनात्,

'तदनुप्रविश्य' इत्यचेतन इव जीवेऽपि अनुप्रवेशश्रवणान्च, शरीरवाचिशब्दस्य

शरीरिपर्यन्तत्वमुख्यताया उपपन्नत्वा**च्च** , अयमेव अर्थः इति व्यासा**र्यै** : उक्तम् ।

ननु जीवशरीरकेण मया प्रविश्य व्याकरवाणि इत्यर्थो न सम्भवति । व्याकरवाणि

इति तिङा कर्तुः अभिहितत्वेन अनभिहिताधिकारविहिततृतीयानुपपत्तेः । न च

व्याकरणक्रियाकर्तुः तिङा अभिहितत्वेऽपि प्रवेशक्रियाकर्तुः अनभिहितत्वात् तृतीया

भविष्यति इति वाच्यम् । तर्हि, 'मया भुक्त्वा व्रजामि' इत्यपि प्रयोगः साधुः स्यात् ।

व्रजिक्रियाकर्तुः अभिधानेऽपि भुजिक्रियाकर्तुः अनभिहितत्वात् । 'स्वादुमि णमुल्'

(पा.सू.३-४-२६) इति सूत्रे कैयटेन क्त्वाप्रत्ययस्य भावार्थत्वात्, 'पक्त्वौदनं भुङ्क्ते

देवदत्तः', 'पक्त्वौदनो भुज्यते देवदत्तेन' इत्यत्र च क्त्वाप्रत्ययेन पचिक्रियाकर्तृकर्मणोः

अनभिधानात् तृतीयाद्वितीये कुतो न प्राप्नुतः इत्याशङ्कय, 'आख्यातपदवाच्या क्रिया

विशेष्यत्वात् प्रधानम् । इतरा तु विशेषणत्वात् अप्रधानम् । तत्क्रियासाधनयोः अपि

शक्तयोः तद्वारको गुणप्रधानभावः । तत्र 'प्रधान'शक्तयभिधाने गुणक्रियाशक्तिरभिहितवत्

प्रकाशते, प्रधानानुरोधात् गुणानाम्, पृथक् तद्विरुद्धस्वकार्यारम्भायोगा**च्च** ' इत्युक्तत्वात्

इति चेत् -

सत्यम् । मया इत्यस्य स्वरूपेण इत्यर्थः । आत्मशब्दः स्वरूपपरः । यद्यपि

जीवशरीरकं स्वरूपं व्याकरणकर्तुः न भिद्यते । तथाऽपि 'व्यपदेशिवदेकस्मिन् बुद्ध्या

नानात्वकल्पना' इति न्यायेन कल्पितभेदम् आदाय अनभिहिताधिकारविहिततृतीयोपपत्तेः।

घटः स्वेन रूपेण इतरव्यावृत्तिं करोति इत्यादिप्रयोगदर्शनात्, करोति इंति तिङा कर्तुः

अभिहितत्वात् ।

ननु तत्र करणार्थे तृतीया, करणञ्च न तिङाऽभिहितम् इति चेत्, तर्हि प्रकृतेऽपि

तथाऽस्तु ।

'तेनेशस्तद्विशिष्टस्यकरणकतयाऽनुप्रेवेशेऽपि कर्ता' (अधि.सा.२६४) इति

अधिकरणसारावल्युक्तच अयमर्थः ।

यद्रा आरम्भणाधिकरणे, 'अनेन जीवनात्मना • मदात्मकजीवेन आत्मतया अनुप्रविश्य

एतद्विचित्रनामरूपभाक् करवाणि' इति भाषितत्वेन जीवशब्दस्य परमात्मपर्यन्तत्वाभावस्यापि

प्रदर्शितत्त्वात् तदनुसारेण जीवेन इत्यस्य जीवः एवार्थः । आत्मशब्दस्य शरीरत्वम्

अर्थः । शरीरभूतेन अनेन जीवेन अनुप्रविश्य नामरूपे व्याकरवाणि इत्यर्थः । आत्मशब्दस्य

शरीरवाचित्वम् अभिप्रेत्यैव मदात्मकजीवेन इति भाषितम् । 'आत्मतयाऽनुप्रविश्य' इति

भाष्यस्य अयमर्थः । आत्मतया इति हेती तृतीया । हेतुत्वञ्च प्रयोजनत्वेन विवक्षितम् ।

आत्मत्वार्थम् अनुप्रविश्य इत्यर्थः । प्रविश्य नियन्तृत्वाभावे आत्मत्वासम्भवात् ।

'चारेणानुप्रविश्य परबल सङ्कलयानि' इतिवत् इति । यद्वा - 'अनेन जीवेनात्मनाऽनुप्रभूतः

पेपीयमानी मोदमानस्तिष्ठति' इत्यत्र इव 'अनेन जीवेनात्मनाऽनुप्रविश्य' इत्यत्रापि जीवात्मना

इत्येवार्थः । अस्मिन् पक्षे अनेन इति शब्दस्य प्रमाणप्रतिपन्नपुरोवर्तिवाचिनो मच्छरीरभूतेन

इत्यर्थः । 'अनयोः 'चारेणानुप्रविश्य परसैन्यं सङ्कलयानि', 'देवदत्तेन पक्त्वा चैत्रेण

भुज्यते' इत्यत्र इव विशिक्रियाप्रयोजककर्त्रा परमात्मना व्याप्रियमाणस्य जीवात्मनः

करणतया तृतीयासंभवात् तृतीयायाः न अनुपपत्तिः । इयांस्तु विशेषः । नामरूपव्याकरणस्य

'तासां विवृतं त्रिवृतमेकैकां करवाणि' इति वक्ष्यमाणेन त्रिवृत्करणेन समानकर्तृकत्वावगमात्

नामरूपव्याकरणांशे साक्षात्कर्तृत्वम् अस्ति । प्रवेशे तु सर्वव्यापकस्य परमात्मनः

साक्षात्कर्तृत्वासम्भवात् प्रयोजक कर्तृत्वम् एवञ्च अनुप्रवेशनामरूपव्याकरणयोः समान-

कर्तृकत्वसम्भवात् क्त्वाप्रत्ययस्यापि नानुपपत्तिः इति द्रष्टव्यम् । एतेन अन्त:करणविशिष्टस्य

अहमर्थत्वं वदन्तः परे प्रत्युक्ताः । 'बहु स्याम्', 'हन्ताहमिमाः' इति सङ्कल्पसमये तस्य

अभावात् इत्यास्तां तावत् ॥

****

**तासां त्रिवृतं त्रिवृतमेकैकां करवाणि' इति । सेयं देवतेमास्तिस्रो देवता** 

**अनेनैव जीवेनाऽऽत्मनाऽनुप्रविश्य नामरूपे व्याकरोत् ॥ ३ ॥** 

****

**प्र.-तासां त्रिवृतम्**  इति । अत्र संज्ञामूर्तिकॢप्त्यधिकरणे भगवता भाष्यकृता,

'तदर्थमन्योन्यसंसर्गमप्राप्तानामेषां तेजोऽबन्नानां विशेषसृष्ट्यसमर्थानां तत्सामर्थ्यायकैकां

त्रिवृतं त्रिवृतं करवाणि' इति इत्येतद्वाक्यार्थ उक्तः । अत्र तदर्थम् इत्यस्य देवादिविचित्ररूपाणां

तन्नामधेयानां च करणार्थम् इत्यर्थः । पूर्वं 'देवादिविचित्रसृष्टिं तन्नामधेयानि च करवाणि'

इत्युक्तेः इति द्रष्टव्यम् । अत्र इतिशब्दस्य, 'सेयं देवतेक्षत' इति पूर्वेण सम्बन्धः ।

एवम् ईक्षित्वा परा देवता यथासङ्कल्पम् अकरोत् इत्याह - **सेयं देवता**  इत्यादि । अत्र

त्रिवृत्करणाधीनत्वात् नामरूपव्याकरणस्य अर्थक्रमानुरोधेन पाठक्रमो बाध्यते । तत्र

तेजोऽबन्नदेवतासु एकैकां त्रिवृतं त्रिवृतं कृत्वा नामरूपव्याकरणम् अकरोत् इत्यर्थः । अत्र

व्यापकस्य परमात्मनः स्वरूपेण 'अपृथक्सिद्ध सर्ववस्तुप्रवेशस्य सर्वदा सत्त्वेऽपि

स्वशरीरभूतजीवेन अनुप्रवेशस्य पूर्वम् अभावात्, 'जीवेनानुप्रविश्य नामरूपे व्याकरोत्'

इत्यस्य न अनुपपत्तिः ; चारस्य राजशरीरत्वाभावात् न चारेण अनुप्रविश्येति वाक्यसाम्यञ्च

इति द्रष्टव्यम् ॥

****

**तासां त्रिवृतं त्रिवृतमेकैकामकरोत् । यथा तु खलु सोम्येमास्तिस्रो देवताः** 

**त्रिवत् त्रिवृदेकैका भवति, तन्मे विजानीहीति ॥ ४ ॥** 

****

**॥ इति तृतीयः खण्डः ॥** 

****

**प्र. यथा तु**  इति । देवताधिष्ठितानां तेजोऽबन्नानां त्रिवृत्प्रकारं मे निगदतः शृणु

इत्यर्थः ।

व्यासार्यै: आनन्दमयाधिकरणे - 'अनुप्रविश्य नामरूपे व्याकरवाणि' इत्यत्र

नामरूपव्याकरणस्य अनुप्रवेशपूर्वकत्वम् अवगम्यते । 'तत्सृष्ट्वा तदेवाऽनुप्राविशत्' इत्यत्र

अनुप्रवेशस्य सृष्टिपूर्वकत्वं गम्यते । तस्मात् समानकर्तृकत्वमेव विवक्षितम् । न

पौर्वापर्यमपि । अत एव हि 'तस्य त्वष्टा विदधद्रूपमेति' (वा.सं.३१-२१) इति सृष्ट्यनुप्रवेशयोः

समानकालिकत्वमेव प्रतीयते । अथवा 'तत्सृष्ट्वा तदेवानुप्राविशत्' इति सृष्ट्यनन्तरत्वेन श्रूयमाणानु-

प्रवेशः स्थित्यर्थोऽन्य एव इत्युक्तम् । व्यापकस्यापि परमात्मनः अन्तर्यामिविग्रहद्वारा अनुप्रवेशः

उपपद्यते इति केचित् । जीवद्वारा एवानुप्रवेशः न स्वतः इति केचित् । प्रतिवस्तु

तत्तद्वस्तुमात्रपूर्णपरमात्मकार्यकारित्वात् तत्र प्रविष्टः इव इत्युक्तिः इति केचित् ॥

****

**॥ इति तृतीयखण्डभाष्यम् ॥** 

****

**चतुर्थः खण्डः** 

****

**यदग्ने रोहितँ रूपम्, तेजसस्तद्रूपम् । यच्छुक्लम्, तदपाम् । यत्कृष्णम्,** 

**तदन्नस्य । अपागादग्नेरग्नित्वम् । वाचारम्भणं विकारो नामधेयम् ; त्रीणि रूपाणीत्येवं** 

**सत्यम् ॥१॥** 

****

**प्र.-यदग्ने रोहितँ रूपम्**  इति । अग्नेः यद्रोहितं रूपं स्वरूपम् । रोहितोभागो

दृश्यते, तत् अत्रिवृत्कृतस्य तेजसः स्वरूपम् । यच्छुक्लं **तदपाम्**  इति । अपाम् अन्नस्य

इत्यत्र रूपम् इत्यनुवर्तते । यदि इत्यतःपूर्वम् अग्नेः इत्यनुवर्तते । स्पष्टोऽर्थः । अग्रे.

तेजोऽबन्नसमुदायरूपत्वे यावत्तेजोऽबन्नावस्थानम् अग्निरूपेण उपलम्भः प्राप्नोति इत्यत्राह .

**अपागादग्नेरग्नित्वम्**  - तेष्वेव तेजोऽबन्नेषु अग्न्याद्यवस्थानाशकसामग्रीसन्निधाने

अग्नित्वावस्था अपेता भवति, अवस्थान्तरं प्रादुर्भवति । **वाचारम्भणम्**  इति । अतः

तेजोऽबन्नैरेव अग्नित्वाद्यवस्थालक्षणो विकारः अग्न्यादिनामधेयञ्च वाक्पूर्वकव्यवहारसिद्धये

तेजोऽबन्नैरेव स्पृश्यते । अत: तेजोऽबन्नस्वरूपाणि एव अग्निः इति सत्यम् इत्यर्थः ॥

****

**यदादित्यस्य रोहितँ रूपम्, तेजसस्तद्रूपम् । यच्छुक्लम्, तदपाम् । यत्कृष्णम्,** 

**तदन्नस्य । अपागादादित्यादादित्यत्वम् । वाचारम्भणं विकारो नामधेयम् ; त्रीणि** 

**रूपाणीत्येव सत्यम् ॥ २ ॥** 

****

**यच्चन्द्रमसो रोहितँ रूपम् तेजसस्तद्रूपम् । यच्छुक्लम्, तदपाम् । यत्कृष्णम्,** 

**तदन्नस्य । अपागाच्चन्द्राच्चन्द्रत्वम् । वाचारम्भणं विकारो नामधेयम् ; त्रीणि रूपाणीत्येव** 

**सत्यम् ॥ ३ ॥** 

****

**यद्विद्युतो रोहितँ रूपम्, तेजसस्तद्रूपम् । यच्छुक्लम्, तदपाम् । यत्कृष्णम्,** 

**तदन्नस्य । अपागाद्विद्युतो विद्युत्त्वम् । वाचारम्भणं विकारो नामधेयम् ; त्रीणि** 

**रूपाणीत्येव सत्यम् ॥ ४ ॥** 

**प्र.-यदादित्यस्य रोहितँ**  इत्यादि । पूर्ववदर्थः ॥ २-४ ॥

****

**एतद्धस्म वै तद्विद्वाँस आहुः पूर्वे महाशाला महाश्रोत्रियाः, 'न नोऽध्य** 

**कश्चनाश्रुतममतमविज्ञातमुदाहरिष्यति' इति ह्येभ्यो विदाञ्चक्रुः ॥ ५ ॥** 

**प्र. एतद्धस्म वै तद्विद्वांसः**  इति । उपादानात् उपादेयं न भिद्यत इत्येतत्

स्वरूपज्ञाः **महाशाला** : - महागृहस्था: **पूर्वे**  सर्ववेदपारगाः वक्ष्यमाणप्रकारेण उक्तवन्तः

इत्यर्थः । 'लट् स्मे' (पा.सू.३-२-११८) इति स्मयोगात् भूतार्थेऽपि **आहुः**  इति लडुपपत्तिः ।

**न नोद्य कश्चनाश्रुतम्**  इति । तेजोऽबन्नान्येव 'ज्ञात्वा नः अस्माकम्, **एभ्यः**  ।

तेजोऽबन्नेभ्यः अतिरिक्तम् **अश्रुतममतमविज्ञातम्**  कोऽपि न उदाहर्तुं शक्नोति इति

तेजोऽबन्नेभ्य एव सर्वं ज्ञातवन्तः इत्यर्थः ॥

****

**यद् रोहितमिवाभूदिति, तेजसस्तद्रूपमिति तद्विदाञ्चक्रुः । यदु** 

**शुक्लमिवाभूदिति, अपाँ रूपमिति तद्विदाञ्चक्रुः । यदु कृष्णमिवाभूदिति, अन्नस्य** 

**रूपमिति तद्विदाञ्चक्रुः ॥ ६ ॥** 

****

**प्र.-** सर्वस्यापि तत्र अन्तर्भावमेव प्रदर्शयति - **यदु रोहितमिवाभूत् इत्यादि**  ।

रोहितशुक्लकृष्णत्वेन भासमानं तेजोऽबन्नात्मकमेव इति ज्ञातवन्तः इत्यर्थः ॥

****

**यद्वविज्ञातमिवाभूदिति, एतासामेव देवतानाँ समास इति तद्विदाञ्चक्रुः ।** 

**यथा तु खलु सोम्येमास्तिस्रो देवता: पुरुषं प्राप्य त्रिवृत् त्रिवृदेकैका भवति,** 

**तन्मे विजानीहीति ॥ ७ ॥** 

****

**॥ इति चतुर्थः खण्डः ॥** 

**प्र. - यद्वविज्ञातमिवाभूत्**  इति। उः त्वर्थे । **यदु**  - यत्तु उक्तेन रूपेण अज्ञायमानम्

अभूत्, तदपि पीतमाञ्जिष्ठधूसरशोणादिरूपवत्त्वेन ज्ञायमानं रोहित शुक्लकृष्णतेजोऽबन्न-

समुदायात्मकमेव ; न तु ततोऽतिरिक्तमिति ज्ञातवन्तः इत्यर्थः ।

एवं सर्वस्यापि प्रपञ्चस्य त्रिवृत्कृततेजोऽबन्नरूपत्वेन तदभेदं प्रसाध्य, अध्यात्मं

मांसलोहितमज्जास्थिलक्षणस्य देहस्य त्रिवृत्कृततेजोऽबन्नाभेदम् इन्द्रियमनःप्राणानाञ्च

त्रिवृत्कृततेजोबन्नाप्यायितत्वं प्रदर्शयितुं प्रस्तौति - **यथा तु खलु इति**  - तेजोऽबन्नानि

पुरुषेण भुज्यमानानि **पुरुषं प्राप्य**  - यथा त्रिधा त्रिधा परिणमन्ते, तं परिणामप्रकारं

शृणु इत्यर्थः ॥

****

**॥ इति चतुर्थखण्डभाष्यम् ॥** 

****

**पञ्चमः खण्डः** 

****

**अन्नमशितं त्रेधा विधीयते । तस्य य: स्थविष्ठो धातुस्तत् पुरीषं भवति । यो** 

**मध्यमस्तन्माँसम्; योऽणिष्ठस्तन्मनः ॥१॥** 

**प्र. - अन्नमशितं त्रेधा विधीयते । अशितं**  पुरुषेण भुक्तं जाठराग्निना पच्यमानम्

अन्नं स्थविष्ठमध्यमाणिष्ठरूपेण त्रेधा विभक्तं भवति । **तस्य यः स्थविष्ठः**  इत्यादि ।

स्थूलांशः पुरीषताम् आपद्यते । मध्यमांशस्तु मांसताम् । अणिष्ठांशस्तु मनस आप्यायकताम्

आपद्यते । मनसः आहङ्कारिकत्वेन अन्नविकारत्वाभावात् इति भावः ॥

****

**आप: पीतास्त्रेधा विधीयन्ते । तासां यः स्थविष्ठो धातुस्तन्मूत्रं भवति ; यो** 

**मध्यमस्तल्लोहितम् । योऽणिष्ठः स प्राणः ॥ २ ॥** 

****

**प्र.-आप: पीता: त्रेधा विधीयन्ते**  इत्यादि । **योऽणिष्ठः स प्राण:**  अपां

सूक्ष्मांश: प्राणाप्यायको भवति इत्यर्थः । शिष्टं स्पष्टम् ॥

**तेजोऽशितं त्रेधा विधीयते । तस्य यः स्थविष्ठो धातुः तदस्थि भवति । यो** 

**मध्यमः स मज्जा; योऽणिष्ठः सा वाक् ॥ ३ ॥** 

****

**प्र.-तेजोऽशितं त्रेधा विधीयते**  इत्यादि । तैलघृतादिकं तेजश्शब्देन उच्यते ।

मज्जा अस्थ्यन्तर्गतस्नेहो धातुविशेषः । घृततैलादेः पीतस्य सूक्ष्मांश: वागाप्यायकः

इत्यर्थः ॥

**अन्नमयँ हि सोम्य मन आपोमयः प्राणस्तेजोमयी वागिति । भूय एव मा** 

**भगवान् विज्ञापयत्विति । तथा सोम्येति होवाच ॥ ४ ॥** 

****

**॥ इति पञ्चमः खण्डः ॥** 

****

**प्र. - अन्नमयं हि सोम्य मन**  इति । उक्तरीत्या मन:प्राणवाचां अन्न-जल-तेजस्सूक्ष्मांशाः

आप्यायितत्वात् मनः अन्नमयं, प्राणः अम्मय: तेजोमयी वाक् इत्यर्थः ।

ननु के वलान्नभक्षाणाम् आखुप्रभृतीनामपि वाग्मित्वप्राणवत्त्वदर्शनात्,

अम्मात्रभक्षाणामपि मत्स्यादीनां मनस्वित्ववाग्मित्वदर्शनात्, घृत-तैलमात्रभक्षाणामपि

मनस्वित्वप्राणवत्त्वदर्शनात्, कथम्, 'अन्नमयं हि सोम्य मन, आपोमयः प्राणस्तेजोमयी वाक्'

इति उपपद्यत इति चेत्, सर्वस्यापि त्रिवृत्कृतत्वेन सर्वस्यापि भक्ष्यस्य तेजोऽबन्नरूपतया 'अन्नमयं

हि सोम्य मन आपोमयः प्राणस्तेजोमयी वाक्' इत्युपपद्यत इति न क्षतिः इति **'द्रष्टव्यम्'। भूय** 

**एव**  इति । भूयः - पुनरपि सम्यग्दृष्टान्तै: अमुम**र्थं**  दर्शयेति शिष्यः प्रार्थयामास इत्यर्थः । **तथा** 

**सोम्येति होवाच**  । आचार्योऽपि तथाऽस्तु इति उवाच इत्यर्थः ॥

****

**॥ इति पञ्चमखण्डभाष्यम् ॥** 

****

**॥षष्ठ: खण्ड:॥** 

****

**\[भक्ष्यमाणस्य अणीयभाग: मन आदिर्भवति इति\]** 

****

**दध्न: सोम्य मथ्यमानस्य योऽणिमा स ऊर्ध्व:। समुदीषति तत्** 

**सर्पिर्भवति ॥१॥** 

****

**एवमेव खलु सोम्यान्नस्याश्यमानस्य योऽणिमा स ऊर्ध्वः समुदीषति तन्मनो** 

**भवति ॥२॥** 

****

**अपाँ सोम्य पीयमानानां योऽणिमा स ऊर्ध्वः । समुदीषति स प्राणो** 

**भवति ॥३॥** 

****

**तेजसः सोम्याश्यमानस्य योऽणिमा स ऊर्ध्वः समुदीषति सा वाग्भवति ॥ ४ ॥** 

****

**आन्नमयँ हि सोम्य मन आपोमयः प्राणस्तेजोमयी वागिति ॥** 

****

**भूय एव मा भगवान् विज्ञापयत्विति । तथा सोम्येति होवाच ॥ ५ ॥** 

****

**॥ इति षष्ठ: खण्ड: ॥** 

****

**प्र.-दध्नस्सोम्य मथ्यमानस्य**  इत्यादि । **हे सोम्य ! मथ्यमानस्य दध्न:** , ऊर्ध्वः

उद्गतोऽणीयानंशो यथा सर्पिर्भवति इत्यर्थः ।

**एवमेव खलु**  इत्यादि । **एवमेव**  - उक्तदृष्टान्तवदेव औदर्येण अग्निना पच्यमानस्य

**अन्नस्य योऽणिमा**  - अणीयानंशः, **स ऊर्ध्वः**  - उद्गतोमनो भवति । मनस आप्यायको

भवति इत्यर्थः । **समुदीषति**  'ईषगतिहिंसादर्शनेषु' (धा.पा.६११) इति हि धातुः ।

**अपाँ सोम्य पीयमानानां**  इत्यादि । पूर्ववदर्थः ।

**अन्नमयँ हि सोम्य मन**  इत्यादि । स्पष्टम् । **भूय एव मा भगवान्** 

**विज्ञापयत्विति**  । मनसोऽन्नमयत्वं यथा बुद्ध्यारूढं भवति, तथा प्रदर्शयेति । श्वेतकेतुराह

इत्यर्थः । **तथा सोम्येति होवाच**  पूर्ववदर्थः ॥ १-५ ॥

****

**॥ इति षष्ठखण्डभाष्यम् ॥** 
