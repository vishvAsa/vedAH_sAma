+++
title = "छान्दोग्योपनिषत् षष्ठः प्रपाठकः-खण्डः 9-16"

+++
**छान्दोग्योपनिषत्**  

**षष्ठः प्रपाठकः**  

**नवमः खण्डः**  

****

**\[मधुरसन्यायेन सत्सम्पत्तावविवेकवचनम् \]**  

****

**यथा सोम्य मधु मधुकृतो निस्तिष्ठन्ति नानात्ययानां वृक्षाणाँ रसान्**  

**समवहारमेकताँ रसं गमयन्ति ॥ १ ॥**  

****

**ते यथा तत्र न विवेकं लभन्ते, अमुष्याहं वृक्षस्य रसोऽस्म्यमुष्याहं वृक्षस्य**  

**रसोस्मीति । एवमेव खलु सोम्येमाः सर्वाः प्रजाः सति सम्पद्य न विदुः सति**  

**सम्पद्यामह इति ॥ २ ॥**  

**प्र.-यथा सोम्य**   इत्यादि । **यथा**   लोके **मधुकृतः**   मधुमक्षिकाः मधु निस्तिष्ठन्ति

निष्पादयन्ति । **नानात्ययानां**   नानागतीनां **वृक्षाणां रसान्**   समाहृत्य मधुत्वेन ऐक्यं

**गमयन्ति**   इत्यर्थः ॥ १ ॥

**ते यथा तत्र**   इत्यादि । ते च रसाः मधुत्वेन एकतां गताः अमुष्य **वृक्षस्य**  

वकुलस्य वा कुटजस्य वा **रसोऽस्मीति**   यथा **विवेकं न लभन्ते एवमेव इमाः सर्वाः**  

**प्रजाः सति**   सम्पन्नास्सत्यः **अहं**   देवदत्तः, अहम् अमुष्य पुत्रः, अधुना सति सम्पन्नाः

इति वा **सम्पत्स्यामह**   इति वा न जानन्ति इत्यर्थः ॥ २ ॥

****

**त इह व्याघ्रो वा सिंहो वा वृको वा वराहो वा कीटो वा पतङ्गो वा दँशो वा**  

**मशको वा यद्यद्भवन्ति तदाभवन्ति ॥ ३ ॥**  

**प्र.-त इह व्याघ्रो**   इत्यादि । अथ सुषुप्तेः उत्थिताश्च प्रजाः स्वापात्पूर्व

**यद्यद्भवन्ति**   ये ये अभवन् , ते ते **आभवन्ति**   आगत्य भवन्ति । सुषुप्तेः प्राक् व्याघ्राभिमानी

स्थितः सुषुप्त्यनन्तरमपि व्याघ्रोऽहम् इति अभिमन्यमानः एव भवति इत्यर्थः।

पूर्ववासना**वा**  सितः एव उत्तिष्ठति इति यावत्। ततश्च दर्शनानुसारात् सुषुप्तौ लयो न

पुनरुत्थितिविरोधीति भावः॥

****

**स य एषोऽणिमा । ऐतदात्म्यमिदँ सर्वम् । तत् सत्यम् । स आत्मा । तत्**  

**त्वमसि श्वेतकेतो इति । भूय एव मा भगवान् विज्ञापयत्विति । तथा सौम्येति**  

**होवाच ॥ ४ ॥**  

****

**॥ इति नवमः खण्डः ॥**  

**प्र.- स य एषोऽणिमा । सः**   परमात्मा, **अणिमा**   - अणुः । सूक्ष्मः इत्यर्थः

**ऐतदात्म्यमिदम्**   इत्यादि । स्पष्टोऽर्थः । एवमुक्त; श्वेतकेतुः, 'सुषुप्तिदशायां परमात्मनि

सम्पन्नः' स्वापानन्तरं ततः उत्थाय आगतश्चेत्, प्रातः गृहादुत्थाय आगतस्य, 'गृहात्

आगतोऽस्मि इति प्रतिसन्धानवत्', सत; आगतोऽस्मीति प्रतिसन्धानप्रसङ्गात् नैतत् विस्रंभणीयम्

इति मन्यमानः आह -**भूय एव**   इति । **तथा सोम्येति होवाच**   स्पष्टोऽर्थः ॥

****

**॥ इति नवमखण्डभाष्यम् ॥**  

****

**दशमः खण्डः**  

****

**इमाः सोम्य नद्यः पुरस्तात् प्राच्यः स्यन्दन्ते । पश्चात् प्रतीच्यः । ताः**  

**समुद्रात् समुद्रमेवापियन्ति । समुद्र एव भवन्ति । ता यथा तत्र न विदुः, इयमहमस्मि,**  

**इयमहमस्मीति ॥ १ ॥**  

****

**प्र.-इमाः सोम्य नद्यः**   इत्यादि । यथा गङ्गाद्याः नद्यः **प्राच्यः**   पूर्वदिक्प्रस्थिताः

प्राङ्मुखतया समुद्रं यान्ति । **प्रतीच्यः**   - पश्चाद्देशप्रवृत्ताः सिन्ध्वाद्याः नद्यः 'पश्चान्मुखतया

समुद्रं यान्ति । पुनश्च ताः समुद्रात् समुद्रं गच्छन्ति । समुद्रपर्यन्तदेशात् समुद्रमध्यं

गत्वा समुद्रेण एकीभूताः सत्यः ‘इयं गङ्गाऽहमस्मि', 'इयं यमुनाऽहमस्मि' इत्येवं प्रत्यभिज्ञातुम्

असमर्थाः भवन्ति इत्यर्थः ॥

****

**एवमेव खलु सोम्येमाः सर्वाः प्रजाः सत आगम्य न विदुः सत आगच्छामह**  

**इति । त इह व्याघ्रो वा सिंहो वा वृको वा वराहो वा कीटो वा पतङ्गो वा दँशो**  

**वा मशको वा यद्यद्भवन्ति तदाभवन्ति ॥ २ ॥**  

**प्र. - एवमेव खलु**   इत्यादि । तथा सुप्तोत्थिताः अपि सतः उत्थिताः आगताः इति

न प्रत्यभिज्ञातुं समर्थाः भवन्ति इत्यर्थः । शिष्टं स्पष्टम् ॥

****

**स य एषोऽणिमा, ऐतदात्म्यमिदँ सर्वम् । तत्सत्यम् । स आत्मा । तत्**  

**त्वमसि श्वेतकेतो इति । भूय एव मा भगवान् विज्ञापयत्विति । तथा सोम्येति**  

**होवाच ॥३॥**  

****

**॥ इति दशमः खण्डः ॥**  

**प्र**  . - अपि तु व्याघ्रादिभावमात्रम् अनुसन्दधते इत्येवं बोधितेन श्वेतकेतुना, ननु

सुप्तोत्थितस्य, सोऽहमिति अनुसन्धानबलात् नाशाभावस्य अभ्युपगन्तव्यत्वे मरणानन्तरं

कदाऽपि पूर्वजन्मस्मरणाभावात् जीवस्य देहवियोगसमये नाशः कस्मात् न स्यादिति

मन्यमानेन **भूयो विज्ञापयत्विति**   प्रार्थितः तथाऽस्तु इत्यवोचत् इत्यर्थः ।

एतत्खण्डाधिकरणं लिख्यते-

सुप्तस्य मुक्ताविशिष्टतया ब्रह्मणि लीनस्य **पु**  नर्देहसम्बन्धासंभवात् अन्यः एव

उत्तिष्ठति । सुप्तिरहितपुरुषेषु वैदिककर्मणां साफल्यञ्च भविष्यति इति प्राप्ते उच्यते -

'स एव तु कर्मानुस्मृतिशब्दविधिभ्यः' (ब्र.सू.२-२-९) । स एव सुप्तः एव तु उत्तिष्ठति ।

कुतः ? कर्मानुस्मृतिशब्दविधिभ्यः । सुप्तेः प्राकृतं कर्म तेनैव भोक्तव्यं अन्यथा

कृतहानादिप्रसङ्गात् । योऽहं सुप्तः सोऽहं जागर्मि इति अनुस्मृतेः । **त इह व्याघ्रो वा**  

**सिंहो वा**   इत्यादिशब्दात् मोक्षार्थविधिवैयर्थ्यप्रसङ्गाञ्च न सुषुप्तिः मुक्तितुल्या । अत एव

प्रजापतिविद्यायाम् - 'नाहं खल्वयमेवं संप्रत्यात्मानं जानाति' इति अज्ञत्वेन सुषुप्तिः

निन्द्यते । 'मनसैतान् कामान् पश्यन् रमते' इति मुक्तिः तद्विलक्षणतया प्रतिपाद्यते । अतः

न सुषुप्तिः मुक्तिरिति स एव उत्तिष्ठति इति स्थितम् ॥

****

**॥ इति दशमखण्डभाष्यम् ॥**  

****

**एकादशः खण्डः**  

****

**\[वृक्षस्य शाखादिमात्रशोषणनिदर्शनेन जीवस्यामरत्वनिरूपणम् \]**  

****

**अस्य सोम्य ! महतो वृक्षस्य यो मूलेऽभ्याहन्यात् जीवन् स्रवेत्, यो**  

**मध्येऽभ्याहन्यात्, जीवन् स्रवेत् ; योऽग्रेऽभ्याहन्यात्, जीवन् स्रवेत् । स एष**  

**जीवेनाऽऽत्मनाऽनुप्रभूतः पेपीयमानो मोदमानस्तिष्ठति ॥ १ ॥**  

****

****

**प्र.-अस्य सोम्य !**   इत्यादि । अनेकशाखायुक्ते वृक्षे यदि कश्चित् **मूले मध्ये अग्रे**  

**वा**   परश्वादिना **अभ्याहन्यात्**   तदा जीवयुक्तः एव वृक्षः रसं **स्रवति**   । अतः रससृतिरूपकार्यात्

जीवात्मा आमूलाग्रं व्याप्य मूलैः उदकं पिबन् तत्प्रयुक्तसुखादिकं च अनुभवन् आस्ते

इत्यर्थः ॥

****

**तस्य यदेकाँ शाखां जीवो जहाति, अथ सा शुष्यति; द्वितीयां जहाति, अथ**  

**सा शुष्यति ; तृतीयां जहाति, अथ सा शुष्यति; सर्व जहाति, सर्वः शुष्यति,**  

**एवमेव खलु सोम्य विद्धीति होवाच ॥ २ ॥**  

**प्र.-तस्य यदेकां शाखाम्**   इत्यादि । एवम् आमूलाग्रं व्याप्य वर्तमानो जीवः

यदि 'कालकर्म'वशात् यं यं प्रदेशं त्यजति स स प्रदेशः शुष्यति । एवमेव **सर्वं**  

**जहाति**   यदि तत्सर्वं शुष्यति । ततश्च यथा एकैकशाखाशोषो न जीवनाशकृतः, अपि

तु जीवसङ्कोचकृतः, प्रदेशान्तरे जीवस्य सत्त्वेन नाशासम्भवात् । एवमेव सर्वशोषोऽपि

तत्त्यागकृतः एव । न तु जीवनाशकृतः इत्यर्थः ॥

****

**\[देहस्य मरणं न तु जीवस्य\]**  

****

**जीवापेतं वाव किलेदं म्रियते ; न जीवो म्रियते इति । स य एषोऽणिमा,**  

**ऐतदात्म्यमिदँ सर्वम् । तत् सत्यम् । स आत्मा । तत्त्वमसि श्वेतकेतो इति ।**  

**भूय एव मा भगवान् विज्ञापयत्विति । तथा सोम्येति होवाच ॥ ३ ॥**  

****

**॥ इति एकादशः खण्डः ॥**  

**प्र.-जीवापेतं वाव**   इत्यादि । अतः मनुष्यादिषु अपि जीवत्यागकृतं देहस्य

मरणम् । न जीवस्य मरणम् । तथासति कृतहानाकृताभ्यागमप्रसङ्गात् । अतः

सुषुप्तिमरणदशायां सत्संपत्तावपि न जीवविनाशः इति सिद्धमिति भावः । शिष्टं

स्पष्टम् । एवं बोधितेन श्वेतकेतुना 'अणिम्नः सच्छब्दितस्य रूपस्पर्शादिहीनस्य

विविधस्थावरजङ्गमादियुतानेकब्रह्माण्डहेतुत्त्वं न श्रद्धेयम्' इति मन्यमानेन **भूय एव मा**  

**भगवान्विज्ञापयतु इति**   प्रार्थितः 'तथास्तु' इत्युवाच इत्यर्थः । व्यासार्यस्तु 'ज्ञोऽत एव'

(ब्र.सू.२-३-१९) इत्यधिकरणे 'अस्य सोम्य महता वृक्षस्य' इति वृक्षशब्देन शरीरं

निर्दिश्यते इत्युक्तम् ॥

**॥ इति एकादशखण्डभाष्यम् ॥**  

****

**द्वादशः खण्डः**  

****

**\[न्यग्रोधबीजदृष्टान्तेन सूक्ष्मस्य स्थूलारम्भकत्वनिरूपणम् \]**  

****

**न्यग्रोधफलमद आहरेति । इदं भगव इति । भिन्धीति । भिन्नं भगव इति ।**  

**किमत्र पश्यसीति । अण्व्य इवेमा धाना भगव इति । आसामङ्गैकां भिन्धीति । भिन्ना**  

**भगव इति । किमत्र पश्यसीति । न किञ्चन भगव इति ॥ १ ॥**  

****

**प्र.-न्यग्रोधफलम्**   इति । **न्यग्रोधफलमिदमाहर**   इत्याचार्येण उक्तः श्वेतकेतुः

**इदं भगवः**   ! इति आनीतवान् इत्यर्थः । एवमुत्तरत्रापि द्रष्टव्यम् । **किमत्र**   फले

पश्यसीति पित्रोक्तः पुत्रः **अण्व्य इवेमा धाना भगवः**   इत्याह । इमानि बीजानि अणू**न्ये**  व

पश्यामि इत्यर्थः । इवशब्दः एवार्थः । शिष्टः स्पष्टार्थः ॥

****

**तँ होवाच यं वै सोम्यैतमणिमानं न निभालयसे, एतस्य वै किल**  

**सोम्यैषोऽणिम्न एवं महान् न्यग्रोधस्तिष्ठति ॥ २ ॥**  

****

**प्र.-तँ होवाच**   । एवमुक्तवन्तं पुत्रं पिता उवाच इत्यर्थः । उक्तमेवाह - **यं वै**  

**सोम्य**   इति । हे **सोम्य**   ! यमेतं वटबीजाणिमानं **न निभालयसे**   न पश्यसि किम्

इत्यर्थः । **एतस्य वै किल**   इति । एष महान् न्यग्रोधः एतस्यैव किल अणिम्नः कार्यतया

तिष्ठति इत्यर्थः ॥

****

**श्रद्धत्स्व सोम्येति । स य एषोऽणिमा, ऐतदात्म्यमिदँ सर्वम् । तत्सत्यम् ।**  

**स आत्मा । तत् त्वमसि श्वेतकेतो इति । भूय एव मा भगवान् विज्ञापयत्विति ।**  

**तथा सोम्येति होवाच ॥ ३ ॥**  

****

**॥ इति द्वादशः खण्डः ॥**  

****

**प्र.-श्रद्धत्स्व सोम्य**   इत्यादि । अतः अणोरपि सच्छब्दितात् परिदृश्यमानस्य

स्थूलस्य प्रपञ्चस्य उत्पत्तिः उपपद्यते इत्यस्मिन्नर्थे श्रद्धा कर्तव्या इत्यर्थः । शिष्टं स्पष्टम् । **भूय**  

**एव मा भगवान्**   इत्यादि । अनुपलम्भात् न सच्छब्दितं श्रद्धेयम् इति मन्यमानेन

भूयोऽपि **विज्ञापयतु**   इति प्रार्थितः तथेति उक्तवान् इत्यर्थः ॥

****

**॥ इति द्वादशखण्डभाष्यम् ॥**  

****

**त्रयोदशः खण्डः**  

****

**\[उदकलीनलवणन्यायेन अन्तरात्मनोऽदृश्यत्वम् \]**  

****

**लवणमेतदुदकेऽवधायाथ मा प्रातरुपसीदथा इति । स ह तथा चकार ।**  

**तँ होवाच यद्दोषा लवणमुदकेऽवाधाः, अङ्ग ! तदाहरेति । तद्धावमृश्य न विवेद ।**  

**यथा विलीनमेवाङ्ग ॥ १ ॥**  

****

**प्र.-लवणमेतदुदके**   इत्यादि । रात्रौ **लवणं**   जले **अवधाय**   प्रक्षिप्य प्रातः

मत्समीपम् आगच्छेति गुरुणा उक्तः श्वेतकेतुः **तथा चकार**   इत्यर्थः । **तँ होवाच**  

इत्यादि । **दोषा रात्रौ यल्लवणमुदके अवाधाः**   प्रक्षिप्तवानसि । **तत् अङ्ग**   ! अधुना

आहरेति पिता उवाच । इत्युक्तः पुत्रः विमृश्य न ज्ञातवान् इत्यर्थः । अथ पिता उवाच - **यथा**  

इति । यथा लवणमपि **विलीनं**   सत् चक्षुषा त्वचा या नोपलभ्यते एवं सर्वात्मस्वरूपमपि

इति भावः ॥

****

**अथास्याऽऽदावाचामेति ; कथमिति । लवणमिति । मध्यादाचामेति ;**  

**कथमिति । लवणमिति । अन्तादाचामेति ; कथमिति । लवणमिति । अभिप्रास्यैतत्**  

**अथ मोपसीदथा इति । तद्ध तथा चकार । तच्छश्वत् संवर्तते । तँ होवाच - अत्र वाव**  

**किल सत् सोम्य न निभालयसे अत्रैव किलेति ॥ २ ॥**  

स य एषोऽणिमा ऐतदात्म्यमिदँ सर्वम् । तत् सत्यम् । स आत्मा । तत्

त्वमसि श्वेतकेतो इति । भूय एव मा भगवान् विज्ञापयत्विति । तथा सोम्येति

होवाच ॥ ३ ॥

॥ इति त्रयोदशः खण्डः ॥

.

**प्र**  . एवं चक्षुषा त्वचाऽपि अग्राह्यस्य लवणस्य उपायान्तरेण अवगतिप्रकारं

**दर्शयति-अथास्यादावाचामेति**   इति । **अस्य**   जलस्य **आदौ**   - मूलप्रदेशे उद्धृत्य

**आचामेति**   । अत्र पित्रा उक्तः पुत्रः आचम्य अनन्तरं **कथमिति**   पृष्ठो लवणम्

इत्युक्तवान् इत्यर्थः । **मध्यादाचामेति**   इत्यादि । उक्तोऽर्थः । **अभिप्रास्यैतत् अथ**  

**मोपसीदथा इति । तद्ध तथा चकार । एतदभिप्रास्य**   - परित्यज्य मत्समीपम् आगच्छ

इत्युक्तः पुत्रः तथा चकार इत्यर्थः । **तच्छश्वत्**   इत्यादि । तत् लवणं जले **शश्वत्**  

सर्वदा सम्यग्वर्तते इत्युक्तवन्तं शिष्यं प्रति पिता उवाच । किमिति ? रसनेन्द्रियेण

उपलभ्यमानतया वस्तुतः सदेव लवणं यथा चक्षुषा त्वचा वा नोपलभसे, एवमेव

**अत्रैव**   जगति अन्तरात्मतया आगमाचार्योपदेशादिनाऽवगन्तुं योग्यमेव सच्छब्दितं ब्रह्म

**अत्रैव किल**   वर्तते इति न **निभालयसे**   द्रष्टुं न शक्तोऽसि न पश्यसि इत्यर्थः ॥ २ ॥

**स य एषो**   इत्यादि । उक्तोऽर्थः । **भूय एव मा भगवान्**   इति । तर्हि सर्वव्यापिनः

सच्छब्दितस्य अवगत्युपायं दृष्टान्तेन प्रदर्शय इति प्रार्थितः आचार्यः तथाऽस्तु इत्युक्तवान्

इत्यर्थः ॥ ३ ॥

****

**॥ इति त्रयोदशखण्डभाष्यम् ॥**  

****

**चतुर्दशः खण्डः**  

****

**\[आचार्योपदेशेनैव ज्ञानस्य प्राप्तिः इति दृष्टान्तपूर्वकनिरूपणम् \]**  

****

**यथा सोम्य पुरुषं गन्धारेभ्योऽभिनद्धाक्षमानीय तं ततोऽतिजने विसृजेत् ।**  

**स यथा तत्र प्राङ्वोदङ्वाऽधराङ्वा प्रत्यङ् वा प्रध्मायीत अभिनद्धाक्ष**  

**आनीतोऽभिनद्धाक्षो विसृष्टः ॥ १ ॥**  

**प्र. यथा सोभ्य पुरुषम्**   इत्यादि । हे सोम्य ! यथा लोके गन्धारेभ्यः

.जनपदेभ्यः **अभिनद्धाक्षं**   - पिनद्धचक्षुषं कञ्चित्पुरुषं चोरो **गृहीत्वा अतिजने**   - **विजने**  

विसृजेत् यदि, सः दिग्भ्रमोपेतः प्राङ्मुखः उदङ्मुखो वा अधोमुखो बा, 'अभिन**द्धाक्षः**  

एव 'चोरैः' आनीतः अभिनद्धाक्षः एव विसृष्टोऽहम्' इति **प्रध्मायीत**   विक्रोशेत इत्यर्थः ॥

****

**तस्य यथाऽभिनहनं प्रमुच्य प्रब्रूयादेतां दिशं गन्धारा एतां दिशं ब्रजेति ; स**  

**ग्रामात् ग्रामं पृच्छन् पण्डितो मेधावी गन्धारानेवोपसम्पद्येत । एवमेवेहाऽऽचार्यवान्**  

**पुरुषो वेद । तस्य तावदेव चिरं यावन्न विमोक्ष्ये अथ सम्पत्स्य इति ॥ २ ॥**  

**प्र.-तस्य यथाऽभिनहनम्**   इत्यादि । यथा कश्चित् कारुणिकः तस्य **अभिनहनं**  

बन्धनं मुक्त्वा, उत्तरतो **गन्धारा**  : सन्ति । अतः **एताम् दिशं उत्तरां व्रजे**   इति प्रब्रूयात् यदि,

सः तेन एवमुक्तः ग्रामात् ग्रामान्तरं पृच्छन् 'तैः उपदिष्टमार्गः **मेधावी**   उक्तार्थाविस्मरणशीलः

**पण्डित**  : - ऊहापोहक्षमधीयुक्तो यथा गन्धारानेव पुनः अभिसम्पद्येत प्राप्य निर्दुःखो

भवेत् इत्यर्थः ।

**एवमेव**   इत्यादि । एवम् आचार्योपदेशेन 'ब्रह्मात्मकः त्वमसि । अतः तदात्मकतया

स्वात्मानम् अनुसन्धत्स्व' इति उपदिष्टः तदात्मकत्वम् अनुसन्धत्ते । तस्य

एतादृशानुसन्धाननिष्ठस्य **तावदेव चिरम्**   - तावानेव विलम्बः, यावत् प्रारब्धकर्मारब्धशरीरात्

न विमोक्ष्यते । **अथ**   तदनन्तरं तु सद्रूपं ब्रह्म सम्पत्स्यते इत्यर्थः । **न विमोक्ष्ये, सम्पत्स्ये**   इति

पुरुषव्यत्ययश्छान्दसः ।

केचित्तु - **तस्य तावदेव चिरम्**   इत्यत्र मे इत्यध्याहारः । तस्य मे तावानेव विलम्बः,

यावत्कर्मभिः न विमोक्ष्ये । अतः परब्रह्म सम्पत्स्ये' इति उपासकस्य अनुसन्धानप्रकारः

अनेन वाक्येन उच्यते इति वदन्ति ।

ननु यावन्न विमोक्ष्ये इत्युक्ते कथं शरीरात् मोक्षसिद्धिः ? उच्यते - मोक्षः इत्युक्ते

कस्मात् मोक्षः इत्याकाङ्क्षायाम्, अस्यामेव विद्यायां 'अथ यदाऽस्य वाङ्मनसि

सम्पद्यते' (छां.उ.६-१५-२) इत्यादिना देहादुत्क्रमणश्रवणात्, अन्यत्र च 'शरीरात् समुत्थाय

परं ज्योतिरुपसम्पद्य', (छां.उ.८-३-४) 'धूत्वा शरीरम्', (छा.उ.८-१३-१) 'अशरीरं

वाव सन्तं न प्रियाप्रिये स्पृशतः' (छां.उ.८-१२-१) इति श्रवणात्, 'त्यक्त्वा देहं पुनर्जम््म
नैति' (भ.गी.४-९) इत्यादिस्मरणाञ्च, शरीरात् मोक्षः इत्येव अवगम्यते । **अथ सम्पत्स्ये**  

इत्यत्रापि सम्पत्तेः कर्मापेक्षायां 'सता सोम्य तदा सम्पन्नो भवति' (छां.उ.६-८-१) इति

वाक्यान्तरप्रतिपन्नं ब्रह्मैव कर्मतया सम्बध्यते इत्यवगम्यते । उत्तरखण्डिकायाम्

'एतद्विवरण प्रवृत्तायां देहमोक्ष - ब्रह्मसम्पत्त्योः कथना**च्च**   एवमेवार्थः । एवमेव व्या**सार्यैः**  ,

'तन्निष्ठस्य मोक्षोपदेशात्' (ब्र.सू.१-१-७) इत्यत्रोक्तम् ।

न च, 'आचार्यवान् पुरुषो वेद' इत्यत्र वेद इत्यस्य न शाब्दज्ञानमात्रार्थकत्वं

शङ्क्यं वेदान्तेषु विद्युपास्योः व्यतिकरेण प्रयोगात् । शाब्दज्ञानमात्रेण मोक्षस्य, 'बुद्धे

क्षेमप्रापणं तच्छास्रैर्विप्रतिषिद्धम्' इत्यादिप्रमाणप्रतिषिद्धत्वा**च्च**   विदिधातुः उपासनावाची

एव । एवमस्यामपि विद्यायाम्, 'येनाश्रुतं श्रुतं भवति अमतं मतमविज्ञातं विज्ञातम्'

(छां.उ.६-१-३) इति विज्ञानशब्दश्रवणात्, तस्य च 'श्रोतव्यो मन्तव्यो निदिध्यासितव्यः'

(बृ.उ.४-४-५) इत्यनेन एकार्थ्या**च्च**   उपासनापरत्वमेव आश्रयणीयम् । व्यासा**र्यै**  स्तु, 'आचार्यवान्

पुरुषो वेद' इति आचार्यवत्ताफलत्वेन प्रतिपादितार्थविशेषवेदनवचनं तदर्थस्य अनुसंधेय**त्वे**  

लिङ्गम् इति वाक्यार्थज्ञानवाचिन एव वेद इत्यस्य अनुसन्धानाक्षेपकत्वम् उक्तम् ।

चतुर्थाध्याये - 'सर्वे पाप्मानः प्रदूयन्ते' (छां.उ.५-२४-३) इति सर्वकर्मप्रदाहश्रवणात्

ब्रह्मविद्योत्पत्त्यनन्तरमेव सर्वकर्मणां नाशः । देहस्थितिस्तु चक्रभ्रमणादिवत् संस्कारवशादपि

उपपद्यते इति प्राप्ते उच्यते - 'अनारब्धकार्ये एव तु पूर्वे तदवधेः' (ब्र.सू.४-१-१५) । विद्योत्पत्तेः

प्राचीने अनारब्धकार्ये एव सुकृतदुष्कृते नश्यतः, न तु आरब्धकार्ये ; 'तस्य तावदेव

चिरं यावन्नविमोक्ष्ये' इति शरीरपातविलम्बावधिश्रवणात् यावच्छरीरधारणं प्रारब्धकर्मानुवृत्तेः

अवश्यंभावात्, कर्मव्यतिरिक्तस्य देहधारकसंस्कारस्य सद्भावे प्रमाणाभावात् इत्युक्तम् ।

तथा, 'भोगेन त्वितरे क्षपयित्वाऽथ सम्पद्यते' (ब्र.सू.४-१-१९) इत्यत्र 'तस्य

तावदेव चिरं यावन्न विमोक्ष्येऽथ सम्पत्स्ये' इति विद्यायोनिशरीरपातमात्रस्यैव अन्तरायत्व

श्रवणात् प्रारब्धयोः पुण्यपापकर्मणोः सत्त्वेऽपि विद्यायोनिशरीरावसाने भवत्येव मोक्षः

इति प्राप्ते - उच्यते - 'भोगेन त्वितरे क्षपयित्वाऽथ सम्पद्यते' (ब्र.सू.४-१-१९) । तु

शब्दः पक्षव्यावृत्त्यर्थः । इतरे आरब्धकार्ये पुण्यपापे फलभोगेन क्षपयित्वैव ब्रह्म

सम्पद्यते । ते च प्रारब्धपुण्यपापे विद्यायोनिशरीरमात्रोपभोग्यफले चेत् - विद्यायोनिशरीरावसाने

ब्रह्म सम्पद्यते । अनेकशरीरभोग्यफले चेत् तदवसाने सम्पद्यते । भोगेनैव क्षपयितव्यत्वात्

प्रारब्धकर्मणोः । 'तस्य तावदेव चिरं यावन्न विमोक्ष्ये' इति न तद्देहविमोक्षः इत्युच्यते । अपि

तु देहारम्भककर्मविमोक्षः एवेति प्रतिपादितम् । प्रकृतमनुसरामः ॥

****

**स य एषोऽणिमा, ऐतदात्म्यमिदँ सर्वम् । तत्सत्यम् । स आत्मा । तत्**  

**त्वमसि श्वेतकेतो इति । भूय एव मा भगवान् विज्ञापयत्विति । तथा सोप्यति**  

**होवाच ॥ ३ ॥**  

****

**॥ इति चतुर्दशः खण्डः ॥**  

****

**प्र.-स य एषोऽणिमा**   इत्यादि । उक्तोऽर्थः । **भूय एव**   इत्यादि । ननु

देहविमोक्षानन्तरं ब्रह्मसम्पत्तिः इत्ययुक्तम् । 'देवोऽहं मनुष्योऽहं' इत्यभिमानस्य कदापि

अनुपरततया यावदात्मभावित्वेन देवादिशरीरसम्बन्धस्यापि यावदात्मभावित्त्वात् ।

अतो देहराहित्योपजी**विनी**   ब्रह्मसम्पत्तिरपि न श्रद्धेया इति मन्वानेन श्वेतकेतुना **भूय एव**  

मा **भगवान् विज्ञापयतु इति**   प्रार्थितः **तथा**   इत्युवाच इत्यर्थः ॥

**॥ इति चतुर्दशखण्डभाष्यम् ॥**  

****

**पञ्चदशः खण्डः**  

****

**पुरुषँ सोम्योपतापिनं ज्ञातयः पर्युपासते, जानासि मां जानासि मामिति । तस्य**  

**यावन्न वाङ्मनसि सम्पद्यते मनः प्राणे प्राणस्तेजसि तेजः परस्यां देवतायाम् ,**  

**तावज्जानाति ॥ १ ॥**  

****

**अथ यदाऽस्य वाङ्मनसि सम्पद्यते मनः प्राणे प्राणस्तेजसि तेजः परस्यां**  

**देवतायाम्, अथ न जानाति ॥ २ ॥**  

****

**प्र. - पुरुषं सोम्य**   इत्यादि । हे सोम्य ! **उपतापिनम्**   - मरणवेदनाक्रान्तं पुरुषं

बन्धवो मां जानासि किम् ? मां जानासि किम् ? इति असकृत् वदन्तः परितः तिष्ठन्ति । स

तु मुमूर्षुः पूर्वोक्तसत्संपत्तिपर्यन्तं तान् जानाति इत्यर्थः ॥ १ ॥

**अथ यदाऽस्य**   इत्यादि । सत्सम्पत्त्यनन्तरं तु तान् न जानाति इत्यर्थः । ततश्च

सर्वेषां मरणदशायां सत्सम्पत्तौ देहाभिमानाननुवृत्तेः तत्प्रयुक्तदेहसम्बन्ध नित्यताशङ्कायाः

असम्भवात् , 'तस्य तावदेव चिर यावन्न विमोक्ष्ये' इति देहसम्बन्धात्यन्तनिवृत्तिप्रतिपादकश्रुतेः

न अनुपपत्तिः इति भावः ॥ २ ॥

****

**स य एषोऽणिमा, ऐतदात्म्यमिदँ सर्वम् । तत् सत्यम् । स आत्मा । तत्**  

**त्वमसि श्वेतकेतो इति । भूय एव मा भगवान् विज्ञापयत्विति । तथा सोम्येति**  

**होवाच ॥ ३ ॥**  

****

**॥ इति पञ्चदशः खण्डः ॥**  

****

**प्र.- स य एषोऽणिमा**   - प्रारब्धविमोक्षानन्तरभाविसम्पत्तिकर्मत्वेन पूर्वखण्डिका-

निर्दिष्टः सच्छब्दितः स एषोऽणुः इत्यर्थः । शिष्टं स्पष्टम् । **भूय एव मा भगवान्**  

इत्यादि । ननु देवमनुष्यादिप्रकृत्यात्मकत्वाभिसन्धौ अनर्थो भवति, सदात्मकत्वाभिसन्धौ

तु न अनर्थप्राप्तिः इति न श्रद्धेयम् । न हि अभिसन्धिभेदमात्रेण महापुरुषार्थापुरु**षार्थौ**  

दृष्टचरौ इति मन्यमानेन श्वेतकेतुना **भूय एव मा भगवान् विज्ञापयत्विति प्रार्थितः**  

तथाऽस्तु इत्युवाच इत्यर्थः ॥

****

**॥ इति पञ्चदशखण्डभाष्यम् ॥**  

****

**षोडशः खण्डः**  

****

**\[अचोरस्यादाह्यता\]**  

****

**पुरुषँ सोम्योत हस्तगृहीतमानयन्ति, अपहार्षीत् स्तेयमकार्षीत् परशुमस्मै**  

**तपतेति । स यदि तस्य कर्ता भवति, तत एवानृतमात्मानं कुरुते ।**  

**सोऽनृताभिसन्धोऽनृतेनाऽऽत्मानमन्तर्धाय परशुं तप्तं प्रतिगृह्णाति । स दह्यते ।**  

**अथ हन्यते ॥ १ ॥**  

****

**अथ यदि तस्याकर्ता भवति, तत एव सत्यमात्मानं कुरुते । स सत्याभिसन्धः**  

**सत्येनाऽऽत्मानमन्तर्धाय परशुं तप्तं प्रतिगृह्णाति, स न दह्यते; अथ मुच्यते ॥ २ ॥**  

**प्र.**   -ऐतदात्म्यमिदं सर्व तत्सत्यम्' इति सत्यभूतं सदात्मत्वम् अनुसन्धानस्यैव

अनर्थनिवृत्तिः । न तु प्रकृत्यात्मत्वलक्षणासत्यानुसन्धाननिष्ठस्य अनर्थपरिहारः इत्याह - **पुरुषं**  

**सोम्य**   इत्यादि । हे सोम्य ! लोके राजपुरुषाः हस्ते पुरुषं गृहीत्वा आनयन्ति ।

कोऽपराधः अनेन कृतः इति परैः पृष्टास्सन्तः अपहारं कृतवान्, चौर्यरूपेण अपहारं

कृतवान् । अपहृत्य च अपनि**ह्रु**  ते । अतः एतस्य शोधनार्थं **परशुं**   अयःपिण्डम् अस्मै

तपत इति वदन्तः आनयन्ति इत्यर्थः । **स यदि तस्य**   इत्यादि । **सः**   हस्तगृहीतः पुरुषः

न मया द्रव्यम् अपहृतम् इति द्रव्यापहारम् अप**ह्नु**  वानः यदि अपहारस्य कर्ता स्यात्

तदा असत्यप्रतिज्ञत्वात् स्वात्मानम् अनृतं करोति । अनृताभिसन्ध्यन्तर्हितः सः ततः

**तप्तं परशुं**   राजपुरुषार्पितं हस्तेन प्रतिगृह्णाति । ततः **स दह्यते**   राजपुरुषैः **हन्यते**   च

इत्यर्थः ॥ १ ॥

**अथ**   यदि इत्यादि । स यदि **तस्य**   चौर्यस्य अकर्ता एव सन् नाहमपाहार्षमिति

प्रतिजानीयात्, तदा सत्याभिसन्धिवशेनैव आत्मानं सत्यं कृत्वा सत्येन आत्मानम्

अन्तर्धाय **परशुं तप्तं गृह्णाति**   । सत्याभिसन्धिवशादेव प्रतिबद्धदाहो राजपुरुषैः मुच्यते ॥

**स यथा तत्र न दाह्येत ऐतदात्म्यमिदँ सर्वम् । तत् सत्यम् । स आत्मा । तत्**  

**त्वमसि श्वेतकेतो इति । तद्धास्य विजज्ञाविति विजज्ञाविति ॥ ३ ॥**  

****

**॥ इति षोडशः खण्डः ॥**  

****

**॥ षष्ठः प्रपाठकः समाप्तः ॥**  

**प्र. - स यथा तत्र न दाह्येत । सः**   - सत्याभिसन्धः पुमान् तत्र परशुग्रहणे **यथा**  

**न दाह्येत**  , न दह्यते इत्यर्थः । एवं सदात्मकत्वलक्षणसत्याभिसन्धिः पुमान् सांसारिकैः

अनर्थः न स्पृश्यते इत्यर्थः । **ऐतदात्म्यमिदँ**   इति । अतः सर्वस्य सदात्मकत्वानुसन्धानमेव

सत्याभिसन्धिः इति सर्वान्तर्गतः त्वमपि सदात्मकः इति सदात्मकत्वरूपसत्याभिसन्धिमान्

भव । तेन संसारदाहानभिभूतो मुच्यसे इत्यर्थः । **तद्धास्य विजज्ञाविति विजज्ञाविति**   ।

सच्छब्दितं **तत्**   परंब्रह्म **अस्य**   गुरोः वचनात् **विजज्ञौ**   ज्ञातवान् श्वेतकेतुः इत्यर्थः ।

द्विरुक्तिः अध्यायसमाप्त्यर्था ।

अत्र व्यासार्यैः, 'तद्धास्य विजज्ञौ' इत्यत्र विजज्ञौ इति पदं 'अविज्ञातं विज्ञातम्'

इति प्रक्रमश्रुतविज्ञानशब्दसमानार्थकम् । 'अतः' उपासनवचनमित्युक्तम् । तत्तु

सम्भवाभिप्रायेण, पूर्वत्र अष्टकृत्वोऽभ्यस्तेन 'भूय एव मा भगवान् विज्ञापयतु' इति

वाक्येन 'तन्मे विजानीहि' इति वाक्येन च प्रस्तुतविज्ञानविषयत्वात्। अस्य विजज्ञाविति

पदस्य, तत्र च वाक्ये उपासनप्रसक्तेः अभावात् । न हि 'विज्ञापयतु' इत्यत्र उपासनं

कारयतु इत्यर्थो युक्तः । 'त्रिवृत् त्रिवृदेकैका भवति, तन्मे विजानीहि' (छ.६-४-७)

इति वाक्ये 'भूय एव मा भगवान् विज्ञापयतु' इति वाक्ये, 'तद्धास्य विनज्ञाविति विनज्ञाविति

वाक्ये च, पूर्वत्र 'त्रिवृत्करणे' श्रुतस्य विजानातेः उपासनार्थत्वाभावेन इहापि **तथात्वस्यैव**  

युक्तत्वादिति द्रष्टव्यम् । केचित्तु त्रिवृत्करणप्रकरणे च अत्र च श्रुतानां विज्ञानशब्दा**नाम्**  

उपासनार्थत्वे दोषाभावत् एतेषां विज्ञानशब्दानाम् उपासनार्थत्वमेव । अथ वा **मध्ये**  

विज्ञानशब्दानाम् अतथात्वेऽपि उपक्रमोपसंहारैकरूप्यार्थम् उपक्रमस्थविज्ञानशब्दवत्

उपसंहारस्थं 'विजज्ञौ' इति पदम् उपासनार्थमेव इति वदन्ति ।

एतद्विषयमधिकरणं लिख्यते - समन्वयाध्याये प्रथमपादे - सर्व हि जगत्

सुखदुःखमोहात्मकं दृष्टम् । लोके हि एकस्यैव रूपयौवनशालिनो योषित्पिण्डस्य **भर्तारं**  

प्रति सुखरूपत्वम्, सपत्नीजनं प्रति दुःखरूपत्वम्, कामुकपुरुषान्तरं प्रति मोहरूप**त्वञ्च**  

दृष्टम् । अतः सुख-दुःख-मोहात्मकतया सत्त्वरजस्त**मौ**  मयस्य जगतः तदनुरूपमेव

कारणं वक्तव्यम् इति युक्तिसिद्धं त्रिगुणात्मकं प्रधानं सर्वज्ञकपिलस्मृतिसिद्धम्

सद्विद्याप्रतिपाद्यमिति पूर्वपक्षे प्राप्ते उच्यते ।

'ईक्षते शब्दम्' (ब्र.सू.१-१-५) । शब्दः प्रमाणमेव न भवति यस्य तदशब्दम्

आनुमानिकमिति यावत् । आनुमानिकं प्रधानं न, 'सदेव सोम्येदमग्र आसीत्' (छां.उ.६-२-१)

इति सच्छब्दितम् । अपि तु परंब्रह्मैव । कुतः? ईक्षतेः ईक्षणात् इत्यर्थः । यद्यपि

**इक्शितपौ**   धातुनिर्देशे वक्तव्यौ इति ईक्षतिशब्दो धातुवाची । तथाऽपि इह धातुवाचिना

ईक्षतिशब्देन अर्थो लक्ष्यते । तदैक्षत बहुस्यां प्रजायेयेति' (छां.उ.६-२-३) इति सच्छब्दितस्य

ईक्षणकथनात्, अचेतने ईक्षणासम्भवात् । न च एकविज्ञानेन सर्वविज्ञानं प्रतिज्ञाय

मृत्पिण्डादिदृष्टान्तस्य च उपन्यासेन अनुमानवेषत्वप्रतीतेः आनुमानिकमेव प्रधानमि**ह**  

प्रतिपाद्यते इति शङ्क्यम् । प्रतिज्ञादृष्टान्तोपन्यासेऽपि प्रधानभूतहेत्ववयवानुपदेशेन

अनुमानोपन्यासरूपत्वाभावात् । न च, तेजसा सोम्य शुङ्गेन सन्मूलमन्विच्छ' (छी.उ.६-८-६)

इति कार्यलिङ्गोपन्यासात् अनुमानविवक्षाप्रतीयते एवेति वाच्यम् । उपक्रमोप-

संहारद्यन्तर्गतोपपत्तिरूपतात्पर्यलिङ्गतया कार्यलिङ्गोपन्यासेऽपि सांख्याभिमतसुख-

दुःखमोहान्वितत्वरूपहेतूपन्यासादर्शनात् ।

'गौणश्चेन्नात्मशब्दात्' (ब्र.सू.१-१-६) । ननु 'तत्तेज ऐक्षत' (छां.उ.६-२-३) इति

अचेतने तेज आदौ श्रुतस्य ईक्षणस्य मुख्यस्य असम्भवेन **कार्यो**  न्मुख्यलक्षणार्थस्यैव

समाश्रयणीयतया सच्छब्दितेऽपि श्रूयमाणम् ईक्षणं गौणमेव अस्तु इति चेन्न ; 'ऐतदात्म्यमिदं

सर्वं तत्सत्यं स आत्मा' (छां.उ.६-८-७) इति सतः आत्मत्वप्रतिपादक'श्रुतिकोप' प्रसङ्गेन

गौणेक्षणप्राय पाठस्य अनादर्तव्यत्वात्, तेजःप्रभृतिशब्दानामपि परमात्मपरतया तत्रापि ईक्षणस्य

मुख्यत्वसम्भवाच्च । 'तन्निष्ठस्य मोक्षोपदेशात्' (ब्र.सू.१-१-७) । 'तस्य तावदेव चिरं यावन्न

विमोक्ष्ये' (छां.उ.६-१४-२) इति सदात्मकत्वविद्यानिष्ठस्य शरीरपातमात्रान्तरायब्रह्मसम्पत्ति-

लक्षणमोक्षश्रवणात् । न हि प्रकृत्यात्मत्वानुसन्धाननिष्ठस्य मोक्षः सांख्यमतेऽपि संप्रतिपन्नः ।

'हेयत्वावचनाञ्च' (ब्र.सू.१-१-८) । यदि सच्छब्दितं प्रधानं स्यात् तर्हि सदात्मकत्वं

मुमुक्षोः हेयतया उपदेश्यं स्यात् न तु अनुसन्धेयत्वेन इत्यर्थः ।

'प्रतिज्ञाविरोधात्' (ब्र.सू.१-१-९) । प्रधानविज्ञाने तत्कार्याचेतनमात्रविज्ञानेऽपि

चिदचिदात्मकसर्वप्रपञ्चविज्ञानाभावेन एकविज्ञानेन सर्वविज्ञानप्रतिज्ञा पीड्येत । 'स्वाप्ययात्'

(ब्र.सू.१-१-१०) । ‘सता सोम्य तदा सम्पन्नो भवति' (छां.उ.६-८-१) इति श्रुतिः, सत्सम्पत्ति

'स्वमपीतो भवति' (छां.उ.६-८-१) इति स्वाप्ययत्वेन बोधयति । सच्छब्दितस्य प्रधानत्वे

स्वशब्दार्थभूतमात्मत्वं नोपपद्यते । ब्रह्मत्वे तु स्वशब्दार्थभूतमात्मत्वम् उपपद्यते । तथा

अचेतने अकारणे जीवस्य आप्ययशब्दितो लयश्च नोपपद्यते ।

'गतिसामान्यात्' (ब्र.सू.१-१-११) । सर्वेषु वेदान्तेषु, 'आत्मा वा इदमेक एवाग्र

आसीत्' (ऐ.उ.१-१-१) ‘एको ह वै नारायण आसीत्' (महो.१-१) 'सत्यं ज्ञानमनन्तं ब्रह्म'

(तै.उ.आन.२-१) इत्यादिषु चेतनकारणत्वावगतेः तत्साम्यमेव इहापि वक्तव्यम् । अतः

तदैकार्थ्याय इहापि सच्छब्दितं ब्रह्मैव कारणत्वेन निर्दिश्यते ।

'श्रुतत्वाञ्च' (ब्र.सू.१-१-१२) । अस्यामेव उपनिषदि सच्छब्दवाच्यस्य अद्वितीयत्व-

नामरूपव्याकर्तृत्व-सर्वज्ञत्व-सर्वशक्तित्व-सर्वाधारत्व-अपहतपाप्मत्वादीनां श्रवणात् न

अचेतनं प्रधानं सच्छब्दितमिति स्थितम् ॥

॥ इति षोडशखण्डभाष्यम् ॥

॥ इति षष्ठप्रपाठकभाष्यम् समाप्तम् ॥
