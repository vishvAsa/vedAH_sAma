+++
title =  "षष्ठः प्रपाठकः-खण्डः 7-8"

+++
**छान्दोग्योपनिषत्**  

**षष्ठः प्रपाठकः**  

**सप्तमः खण्डः**  

****

**\[षोडशकलपुरुषोपदेशः\]**  

****

**षोडशकलः सोम्य पुरुषः पञ्चदशाहानि माऽशीः; काममपः पिब ;**  

**आपोमयः प्राणो न पिबतो विच्छेत्स्यत इति ॥ १ ॥**  

****

**प्र.-षोडशकलस्सोम्य पुरुषः**   षोडशांशयुक्तमनआदिकलायुक्तः पुरुषः ।

ततश्च मनआदेः षोडशांशाः प्रत्यहं भुज्यमानैः अन्नादिभिः आप्यायिता भवन्ति ।

**पञ्चदशाहानि माशीः**   तत्र पञ्चदशाहानि मा भुङ्क्थाः । **काममपः पिब**   यथेष्टं जलं

पिब । **आपोमयः प्राणो**   इति । जलपाने प्राणविच्छेदो न भविता । जलमयत्वात्

प्राणस्य इत्याचार्य उवाच इत्यर्थः ॥

****

**स ह पञ्चदशाहानि नाऽऽश । अथ हैनमुपससाद, 'किं ब्रवीमि भो' इति ।**  

**ऋचः सोम्य यजूँषि सामानीति । स होवाच, 'न वै मा प्रतिभान्ति भो' इति ॥२॥**  

****

**प्र.-स ह पञ्चदशाहानि नाश**   । एवं पित्रोक्तः पुत्रः पञ्चदशाहानि **'नाश-**  न

भुक्तवान्' । **अथ हैनम्**   इति । षोडशेऽहनि पितरम् उपसनश्शिष्यः 'भगवन् कि

ब्रवीमि' इत्युक्तवान् इत्यर्थः । इतर आह - **ऋचः सोम्य**   इति । अधीतान् वेदान् पठ

इत्युक्तवान् इत्यर्थः । **स होवाच**   इति । मां प्रति वेदाः न प्रतिभान्ति इति इतरः प्रत्युक्तवान्

इत्यर्थः ॥

****

**तँ होवाच - यथा सोम्य महतोऽभ्याहितस्यैकोऽङ्गार; खद्योतमात्रः परिशिष्टः**  

**स्यात् ; तेन ततोऽपि न बहु दहेत् - एवँ सोम्य ते षोडशानां कलानामेका कलाऽतिशिष्टा**  

**स्यात् ; तयैतर्हि वेदान्नानुभवसि । अशान । अथ मे विज्ञास्यसीति ॥३॥**  

**प्र.-तँ होवाच**   । पिता प्रत्युवाच इत्यर्थः । **यथा सोम्य**   इत्यादि । हे **सोम्य**   ! **यथा**  

लोके, **महत**  : इन्धनैः अभ्याहितस्य प्रज्वलितस्य अग्रेः शान्तस्य **एकोऽङ्गारः खद्योतमात्रः**  

परिशिष्टो भवेत् । **तेन**   अङ्गारेण, **ततोऽपि**   खद्योतमात्रपरिमाणात् किञ्चिदपि, **बहु न**  

**दहेत्**   । एवमेव खलु **सोम्य**   ! **ते**   अन्नोपचितानां **षोडशानां**   मन**सो**  ऽशानाम्

ए**कों**  ऽशोऽवशिष्टः । पञ्चदशदिनेषु पञ्चदशकलानां क्षीणत्वात् इति भावः । अतोऽल्पीयसा

तेनांशेन इदानीं वेदान् न प्रतिपद्यसे । **अशान**   भुङ्क्ष्व तत ऊर्ध्वं **मे**   मदुक्तं ज्ञास्यसि इत्यर्थः ॥

**स हाऽऽश । अथ हैनमुपससाद । तँ ह यत् किञ्च पप्रच्छ, सर्वं ह प्रतिपेदं**  

**तँ होवाच ॥ ४ ॥**  

**प्र.- स हाऽऽश । अथ हैनमुपससाद**   । एवं पित्रोक्तः सः श्वेतकेतुः **आऽऽश**   -

भुक्तवान् । **अथ**   भुक्त्वा पितरम् उपसन्नः । तँ **ह यत्किञ्च**   इति । **तँ-**  तदा पिता

यद्यत्पृष्टवान् तत्तत्सर्वं स ज्ञातवान् इत्यर्थः **तँ होवाच**   । पिता इति शेषः ॥

****

**यथा सोम्य महतोऽभ्याहितस्यैकमङ्गारं खद्योतमात्रं परिशिष्टं तं तृणैरुपसमाधाय**  

**प्राज्वालयेत् ; तेन ततोऽपि बहु दहेत् ॥ ५ ॥**  

****

**एवँ सोम्य ते षोडशानां कलानामेका कलाऽतिशिष्टाऽभूत् ; साऽन्नेनोपसमाहिता**  

**प्राज्वालीत् तयैतर्हि वेदान् अनुभवसि ।**  

****

**अन्नमयँ हि सोम्य मन आपोमयः प्राणस्तेजोमयी वागिति ।**  

**तद्धास्य विजज्ञाविति - विजज्ञाविति ॥ ६ ॥**  

**प्र.-यथा सोम्य**   इत्यादि । **यथा महतो**   ज्वलितशान्तस्य वह्नेः **एकमङ्गारं**  

**खद्योतमात्रं परिशिष्टं**   तृणादिभिः, उपसमिध्य **प्राज्वालयेत्**   प्रकर्षेण आसमन्तात् वर्धयेत् ।

तेन च एवम् **इद्धेन**   अङ्गारेण **ततोऽपि**   पूर्वपरिमाणात् **बहु दहेत्**   इत्यर्थः ।

**एवं सोम्य**   इत्यादि। एवमेव पूर्वोक्तदृष्टान्तवत् हे सोम्य ! **ते षोडशानाम्**  

म**नों**  ऽशानाम् ए**कों**  ऽशोऽन्नेन आप्यायितः **प्राज्वालीत्**   - प्रज्वलितः । स्वकार्यकरणसमर्थः

अभूत् इत्यर्थः । **प्राज्वालीत्**   इति दीर्घश्छान्दसः । अतो वेदान् इदानीं प्रतिपद्यसे इत्यर्थः ।

**अन्नमयं हि**   इत्यादि । अतोऽन्नमयं एवं मनः । अनयैव रीत्या आपोमयः प्राणः

तेजोमयी वागिति जानीहि इत्याचार्य उक्तवान् इत्यर्थः ।

**तद्धास्य विजज्ञाविति विजज्ञाविति । तत्**   मनआदीनाम् अन्नमयत्वादिकम्

**अस्य**   पितुः उपदेशात् पुत्रः ज्ञातवान् इत्यर्थः । 'द्विरभ्यास **स्रि**  वृत्करणप्रकार

परिसमात्यर्थः

प्रकृतविषयाण्यधिकरणानि लिख्यन्ते ।

द्वितीयाध्यायान्ते - 'अनेन जीवेनाऽऽत्मनाऽनुप्रविश्य नामरूपे व्याकरवाणि' इति स्वांशत्वेन

आत्मभूतस्य जीवस्यैव अनुप्रवेशव्याकरणकर्तृत्वाभिधानात्, परदेवतायाः स्वेनरूपेण

अनुप्रवेशानुक्तेः हिरण्यगर्भस्य नामरूपव्याकर्तृत्वस्य पुराणादिषु प्रसिद्धत्वात्,

परमात्मांशभूतो हिरण्यगर्भ एव प्रवेशनामरूपव्याकरणयोः कर्ता । न च एवं 'व्याकरवाणि'

इति परमात्मनः अभिसन्धिः न उपपद्यते इति वाच्यम् । जीवस मष्ट्याश्रयस्य प्रवेश-

व्याकरणकर्तुः हिरण्यगर्भस्य परमात्मांशतया अत्यन्तभिन्नत्वाभावेन तद्गतनामरूपव्याकर्तृत्वस्य

प्रवेशसमानाधिकरणस्य स्वनिष्ठतया परमात्मनः अनुसन्धानोपपत्तेः । प्रयोजककर्तृतयाऽपि,

'व्याकरवाणि' इति अभिसन्ध्युपपत्तेश्च । यदि पुनः परमात्मनः साक्षात्कर्तृभावो भवेत्,

तर्हि 'अनेन जीवेन' इत्यनर्थकम् । जीवस्य कर्तृत्वाभावेन 'चारेण अनुप्रविश्य परसैन्यं

संकलयानि' इतिवत् करणत्वे एव तृतीया वाच्या । करणत्वञ्च तदेव उपपद्यते, यदि

परमात्मा प्रयोजककर्ता, जीवश्च प्रयोज्यकर्ता स्यात् । प्रयोजककर्तुर्हि साक्षात्कर्ता

करणं भवति। प्रधानक्रियोद्देशेन प्रयोजकेन प्रयोज्यकर्तुः व्याप्रियमाणत्वात् । अतः

'जीवेन' इति करणत्वेन निर्दिश्यमानो जीवः साक्षात्कर्ता इत्यवसीयते । अतः तेजोऽबन्नानि

प्रविश्य हिरण्यगर्भ एव नामरूपे व्याकरोति । अतः हिरण्यगर्भकर्तृकैव नामरूपव्याक्रिया

इति प्राप्ते उच्यते-

'संज्ञामूर्तिकॢप्तिस्तु त्रिवृत्कुर्वत उपदेशात्' (ब्र.सू.२-४-१७) । संज्ञामूर्तिकॢप्तिः

नामरूपव्याकरणं त्रिवृत्करणं कुर्वतः परमात्मनः एव ; न हिरण्यगर्भस्य । ‘अनेनैव

जीवेनाऽऽत्मनाऽनुप्रविश्य नामरूपे व्याकरोत् । तासां त्रिवृतं त्रिवृतमेकैकामकरोत्'

इति त्रिवृत्करणनामरूपव्याकरणयोः समानकर्तृकत्वावगमात् । न च त्रिवृत्करणं

हिरण्यगर्भकर्तृकं संभवति । हिरण्यगर्भस्य त्रिवृत्कृततेजोऽबन्नोत्पादितब्रह्माण्डसृष्टत्वावेदनेन

तस्य त्रिवृत्करणकर्तृत्वासम्भवात् । अतो जीवसमष्टिशरीरकस्सन् परमात्मा नामरूपे

व्याकरोत् इति सिद्धम् । 'अनेन जीवेनाऽऽत्मनाऽनुप्रविश्य' इत्यस्य उपपत्तिस्तु

तद्वाक्यविवरणदशायाम् एव उक्ता तत्रैव अनुसन्धेया ।

ननु, 'यद**ग्ने**   रोहितं रूपं तेजसस्तद्रूपम्,' 'अन्नमशितं त्रेधा विधीयते' इत्युत्तरत्र

चतुर्मुखसृष्टाग्न्यादिषु त्रिवृत्करणप्रकारप्रदर्शनात् त्रिवृत्करणमपि चतुर्मुखकर्तृकमेव इत्यत्राह -

'मांसादि भौमं यथाशब्दमितरयोश्च' (ब्र.सू.२-४-२१) । यदुक्तम् अण्डसृष्ट्युत्तरकालं

चतुर्मुखसृष्टदेवादिविषयोऽयम्, 'तासां त्रिवृतं त्रिवृतमेकैकामकरोत्' इति त्रिवृत्करणोपदेशः

इति - तत् न उपपद्यते ; 'अन्नमशितं त्रेधा विधीयते' इत्यत्र मांसमनसोः पुरीषात् अणुत्वेन'

अणीयस्त्वेन च व्यपदिष्टयोः आप्यत्वतैजसत्वप्रसङ्गात् । यद्यदपेक्षया सूक्ष्म, तत् तस्य

'कारणम्' । अत एव हि पार्थिवाप्यतैजसानाम् उत्तरोत्तरसूक्ष्मतया उत्तरोत्तरकारणत्वम् ।

ततश्च पुरीषस्य स्थविष्ठत्वात् पार्थिवत्वम्, ततः सूक्ष्मस्य मांसस्य आप्यत्वम् , ततोऽणिष्ठस्य

मनसः तैजसत्वम् अभ्युपगन्तव्यम् । तथा 'आपः पीताः' इत्यत्रापि स्थविष्ठस्य मूत्रस्य

पार्थिवत्वम्, मध्यमस्य लोहितस्य आप्यत्वम्, ततोऽपि अणीयसः प्राणस्य तैजसत्वम्

अभ्युपगन्तव्यम् । तथा 'तेजोऽशितम्' इत्यत्रापि स्थूलस्य **अस्थ्नः**   पार्थिवत्वम्, मध्यमायाः

मज्जायाः आप्यत्वम्, अणिष्ठायाः वाचः तैजसत्वम् अभ्युपगन्तव्यम् । न च एवम् इष्यते ।

प्रथमपर्याये पुरीषवत् मांसमनसी अपि पार्थिवे एव प्रतिपाद्येते - 'अन्नमशितं त्रेधा

विधीयते' इति प्रक्रमात् । तथा द्वितीये पर्याये मूत्रलोहितप्राणानाम् अब्विकारत्वं

प्रतिपाद्यते । तृतीयपर्याये अस्थिमज्जावाचां तेजोविकारत्वमेव प्रतिपाद्यते । अतः 'तासां

त्रिवृतं त्रिवृतमेकैकामकरोत्' इत्युक्तत्रिवृत्करणप्रकारः 'अन्नमशितम्' इत्यादिना न प्रदर्श्यते ।

तथा सति हि मनःप्राणवाचां तिसृणामपि अणीयस्त्वेन, 'अन्नमयं हि सोम्य मनः

आपोमयः प्राणस्तेजोमयी वाक् इति विरुध्येत । अतः प्रागेव त्रिवृत्कृतानां पृथिव्यादीनां

पुरुषं प्राप्तानाम्, 'अन्नमशितम्' इत्यादिना एकैकस्य त्रेधा परिणामः उच्यते । अण्डसृष्टेः

प्रागेव तेजोऽबन्नानां त्रिवृत्करणेन भवितव्यं । अत्रिवृत्कृतानां तेषां कार्यारम्भासामर्थ्यात् ।

अन्योन्यसंयुक्तानामेव हि कार्यारम्भसामर्थ्यम् । तदेव च त्रिवृत्करणम् । तथा च

स्मर्यते -

नानावीर्याः पृथग्भूतास्ततस्ते संहति विना ।

नाशक्नुवन् प्रजाः स्रष्टुमसमागत्य कृत्स्रशः॥

समेत्यान्योन्यसंयोग परस्परसमाश्रयाः ।

महदाद्या विशेषान्ता ह्यण्डमुत्पादयन्ति ते ॥ (वि.पु.१-२-५२,५३)

इति । अत एव च 'अनेनैव जीवेनाऽऽत्मनाऽनुप्रविश्य नामरूपे व्याकरोत् । तासां

त्रिवृतं त्रिवृतमेकैकामकरोत्' इति पाठक्रमोऽपि अर्थक्रमेण बाध्यते । अण्डान्तर्वतिषु

अग्नयादिषु त्रिवृत्करणप्रदर्शनं तु श्वेतकेतोः शुश्रूषोः अण्डान्तर्वतित्वेन तस्य बहिःष्ठवस्तुषु

त्रिवृत्करणप्रदर्शनायोगात् त्रिवृत्कृतानां कार्येषु अ**ग्न्या**  दिषु त्रिवृत्करणप्रदर्शनं कृतम्

इत्यविरोधः ।

ननु अण्डान्तर्गतानां सर्वेषां त्रिवृत्कृततेजोऽबन्नरूपत्वे व्यवस्थिततेजोऽबन्नव्यवहारः

कथं स्यात् इत्यत्राह 'वैशेष्यात्तु तद्वादस्तद्वादः' (ब्र.सू.३-४-१९) । पृथिव्यंशानां

भूयस्त्वे पृथिवीव्यवहारः । जलांशानां भूयस्त्वे जलव्यवहारः इति व्यवहारव्यवस्था

उपपद्यते इत्यर्थः । 'तद्वादस्तद्वादः' इति सूत्रे द्विरुक्तिः अध्यायपरिसमाप्तिद्योतनार्था इति

स्थितम् ।

तथा द्वितीयाध्याये आरम्भणाधिकरणे-उपादेयम् उपादानात् अन्यदेव । घटेन

उदकम् आह्रियते, मृत्पिण्डेन घटादिः निर्मीयते इति कार्यभेदात् । तथा घटस्य

दण्डचक्रादिकं कारणम्, मृत्पिण्डस्य तु जलसंयोजनमर्दनात् इति कारणभेदात् । तथा

घटः पृथुबु**ध्नो**  दराकारः, मृत्पिण्डस्तु अतदाकारः इत्याकारभेदात् । तथा पूर्वकालं

कारणम्, अपरकालं कार्यम् इति कालभेदात् । बहवः तन्तवः, एकः पटः इति

संख्याभेदात् । सत्यामेव मृदि घटो नष्टः इति प्रतीतेः । कार्यकारणयोः बुद्धिशब्दादिभेदस्य

दर्शनाञ्च उपादानात् अन्यदेव उपादेयम् । इतरथा कारकव्यापारवैयर्थ्यप्रसङ्गात् इति

काणादादिमतावलम्बनेन पूर्वपक्षे प्राप्ते उच्यते

'तदनन्यत्वमारम्भणशब्दादिभ्यः' (ब्र.सू.२-१-५) । तस्मात् परमकारणात् ब्रह्मणः

जगतः अनन्यत्वं वाचारम्भणशब्दादिभिः अवगम्यते । 'वाचारम्भणं विकारो नामधेयम्'

इत्यस्य अर्थः पूर्वमेव वर्णितः । आदिशब्देन, 'सदेव सोम्येदमग्र आसीत् ', 'येनाश्रुतं श्रुतं

भवति,' 'एकमेवाद्वितीयम्' इत्यादिकं गृह्यते । यदि च वैशेषिकादिरीत्या उपादेयम् उपादानात्

अन्यत् स्यात्, तदा कारणगुणप्रक्रमेण कार्यगुणोत्पत्तेः उपादानसुवर्णगुरुत्वेन तदुपादेयकुण्डले

गुरुत्वोत्त्पत्यभ्युपगमावश्यंभावेन गुरुत्वद्वैगुण्यप्रसङ्गात् । बुद्धिशब्दादिभेदानाम् उभयसंप्रतिपन्नावस्थया

एव व्यवस्थोपप**त्तौ**   अवस्थाश्रयद्रव्यान्तरोत्पत्तिकल्पनायाः अप्रामाणिकत्वात् ।

ननु विरलतन्त्वारब्धपटे 'एकस्मिन्नेव' कथम् एकत्वानेकत्वयोः युगपदुपलम्भः,

एकस्मिन् धर्मिणि विरुद्धधर्मद्वयासम्भवात् इति चेन्न । एकस्मिन्नेव वृक्षे मूला**द्य**  वच्छेदकभेदेन

संयोगतदभावसत्त्ववत् कुविन्दकारितसंयोगविशेषावच्छेदेन तन्तुषु पटत्वम् एकत्वञ्च,

तन्तुत्वावच्छेदेन तु अनेकत्वम् इत्युपपत्तेः । ननु कुविन्दकारितसंयोगाः तन्तुत्वसङ्कीर्णाः

एव इति कथं विरुद्धधर्मावच्छेदकत्वम् इति चेन्न । आ**र्द्रे**  न्धनप्रभववह्नित्वावच्छेदेन

धूमव्याप्यतावच्छेदकत्ववति वह्नित्वे अविशेषितवह्नित्वत्वावच्छेदेन व्याप्यतावच्छेदकत्वा-

भावस्य वृत्त्यभ्युपगमात् । एवं कार्यकारणानन्यत्ववादेऽपि एकस्मिन्नेव द्रव्ये तन्तुत्वावस्था-

प्रापकांशुसंयोगविशेषावच्छेदेन तन्तुत्वम् तन्तुत्वावच्छेदेन अनेकत्वञ्च । पटत्वप्रापकतन्तु-

संयोगविशेषावच्छेदेन पटत्वम् । पटत्वावच्छेदेन एकत्वं च इति पटत्वतन्तुत्वयोः

एकत्वानेकत्वयोश्च समावेशोपपत्तेः न कश्चित् दोषः ।

ननु संस्थानस्य असतः उत्पत्तौ असत्कार्यवादप्रसङ्गः इति चेत्, असत्कार्यवादिमतेऽपि

उत्पत्तेः उत्पत्तिमत्वे अनवस्था स्यात् । उत्पत्तिराहित्ये सत्कार्यवादप्रसङ्गः । अस्माकं

तु अवस्थायाः पृथकप्रतिपत्तिकार्ययोगानर्हत्वात् पृथगुत्पत्त्यादिकं न अपेक्षितम् । अस्मन्मते

घटस्य उत्पत्तिर्नाम घटत्वावस्थासम्बन्धः एव, न तु असतः सत्त्वरूपम् । अतः उपादेयम्

उपादानात् अनन्यदेव ।

'भावे चोपलब्धेः' (ब्र.सू.२-१-१६) । हिरण्यकुण्डलादिकार्यभावेऽपि तदेव इदं

हिरण्यम् इति प्रत्यभिज्ञारूपोपलब्धेः सत्त्वात् अभेदः एव इत्यर्थः ।

'सत्त्वा**च्चा**  परस्य' (ब्र.सू.३-२-१०) । अपरस्य कार्यस्य कारणे तादात्म्येन सम्बन्धेन

सत्त्वा**च्च**   उपादानात् अनन्यत् उपादेयम् । 'सदेव सोम्येदमग्र आसीत्' इति कार्ये नष्टेऽपि

कारणे कार्यतादात्म्यप्रतीतेः इत्यर्थः । 'भावे चोपलब्धेः' इति सूत्रे कार्यदशायां कार्ये

कारणतादात्म्यप्रतीतिः प्रमाणतया उपन्यस्ता । उत्तरसूत्रे तु कार्यनाशानन्तरमपि कारणे

कार्याभेदप्रतीतिः प्रमाणतया उपन्यस्ता इति विवेकः ।

'असयपदेशान्नेति चेन्न ; धर्मान्तरेण वाक्यशेषाद्युक्तेः शब्दान्तरा**च्च**  ' (ब्र.सू.२-१-१८) ।

'असद्वा इदमग्र आसीत् (ते.उ.आन. ७) 'इदं वा अग्रे नैव किञ्चनासीत्' इति जगतः

सृष्टेः प्राक् असत्त्वव्यपदेशात् सृष्टेः प्रागपि सता उपादानेन उपादेयस्य एक्यं नोपपद्यते

इति चेन्न । नामरूपविभागलक्षणधर्मान्तराभावम् आदाय असत्त्वव्यपदेशोपपत्तेः ।

जगतः सत्त्वं नामरूपभाक्त्वम् । असत्त्वं नामरूपविरोधिसूक्ष्मावस्था । न तु सर्वात्मना

असत्त्वम् । कुतः इदम् अवगम्यते इति चेत् - वाक्यशेषात् । 'इदं या अग्रे नैव

किञ्चनासीत्' इत्यत्र, 'तदसदेव सन्मनोऽकुरुत' इति वाक्यशेष मनःकर्तृत्वप्रतिपादनात् ।

युक्तेश्च । घटस्य सत्त्वं हि नाम घटत्वावस्थासम्बन्धः । असत्त्वं नाम तद्विरोधि-

कपालत्वाद्यवस्थासम्बन्धः एव । न हि त**व्द्या**  तिरि**क्तो**   घटाभावो नाम कश्चित् उपलभ्यते

शब्दान्तरा**च्च**   । 'कुतस्तु खलु सोम्यैवं स्यादिति होवाच' इति तुच्छत्वं प्रतिक्षिप्य,

'सत्त्वेव सोम्येदमग्र आसीत्' इति स्थापितत्त्वात् 'त**द्धे**  दं त**र्ह्य**  व्याकृतमासीत् । तन्नामरूपाभ्यां

व्याक्रियते' (बृ.उ.३-४-७) इति सुस्पष्टम् अभिधाना**च्च**   ।

'पटव**च्च**  ' (ब्र.सू.२-१-१९) यथा तन्तवः एव व्यतिषङ्गविशेषभाजः पटः इति

नामरूपकार्यादिकं भजन्ते, तद्वत् ब्रह्माऽपि । 'यथा च प्राणादिः' (ब्र.सू.२.१.२०) । यथा

वायुरेकः एव शरीरे वृत्तिविशेषं भजमानः प्राणापानादिनामरूपकार्यान्तराणि भजते,

तद्वत् एकमेव ब्रह्म विचित्रस्थिरत्रसरूपं जगत् भवतीति परमकारणात् परस्मात् ब्रह्मणः

अनन्यत्वं जगतः अभ्युपगन्तव्यम् इति स्थितम् ।

तथा प्रथमाऽध्याये प्रकृत्यधिकरणे - लोके घटकर्तुः कुलालस्य उपादानत्वादर्शनात्

जगत्कर्तुः परमात्मनः जगदुपादानत्वं न सम्भवति । किञ्च निष्कलतया अपरिणामिनः

परमात्मनः परिणामित्वलक्षणोपादानत्वासम्भवा**च्च**   ब्रह्मणो न उपादानत्वम् । अपि तु .

'अस्मान्मायी सृजते विश्वमेतत् तस्मिंश्चान्यो मायया सन्निरुद्धः ।

मायां तु प्रकृतिं विद्यान्मायिनं तु महेश्वरम्' ॥ (श्वे.उ.४.९)

इति श्रुतिवशात् परिणामसमर्थप्रकृतिरेव उपादानम् । ईश्वरस्य तु तदधिष्ठातृत्वमात्रमेव इति प्राप्ते

उच्यते-

'प्रकृतिश्च प्रतिज्ञादृष्टान्तानुपरोधात्' (ब्र.सू.१-४-२३) । प्रकृतिश्च उपादानश्च ब्रह्मैव ।

इतरथा एकविज्ञानेन सर्वविज्ञानप्रतिज्ञाया मृत्पिण्डादिदृष्टान्तस्य च उपरोधप्रसङ्गात् । न हि

उपादानभूतमृत्पिण्डज्ञाने इव निमित्तभूतदण्डादिज्ञाने तत्कार्यं घटशरावादिकं ज्ञातं

भवति । अतः एकविज्ञानेन सर्वविज्ञानप्रतिज्ञया मृत्पिण्डादिदृष्टान्तस्वारस्येन च ब्रह्मजगतोः

उपादानोपादेयभावः एव अवसीयते ।

न च, 'अस्य ग्रामस्य प्रधानभूते चै**त्रे**   दृष्टे सर्वे ग्रामस्थाः दृष्टाः' इति व्यपदेशवत्

ब्रह्मणः सर्वप्रधानतया, 'तस्मिन् दृष्टे सर्वं विदितप्रायम्' इत्युक्तिः उपपद्यते इति वाच्यम् । यदि

ह्यत्र सर्वविज्ञानं प्राधान्याभिप्राय गौणं स्यात्, तदा प्रधानज्ञानेन सर्वम् अन्यदप्रधानम्

अविदितमपि फलतो विदितप्रायं भवति इत्यस्य अर्थस्य लोकसिद्धत्वेन एकविज्ञानेन

'सर्वविज्ञाना'नुपपत्तिं पश्यतः श्वेतकेतोः 'कथं नु भगवः स आदेशः' इति प्रश्नो न

स्यात् । अभिप्रायानभिज्ञेन कृतेऽपि प्रश्ने, प्राधान्याद्वा सादृश्याद्वा सर्वं ज्ञातं स्यात् इत्येव

प्रतिवक्तव्यं स्यात्, न तु, 'यथा सोम्यैकेन मृत्पिण्डेन' इति । अतः ब्रह्म उपादानमेव ।

'अभिध्योपदेशा**च्च**  ' (ब्र.सू.१-४-२४) । 'तदैक्षत बहु स्यां प्रजायेय' इति ब्रह्मणः एव

बहु स्याम् इति सङ्कल्पपूर्विका सृष्टिः उपदिश्यते । न हि कुलालादेः ईदृशसङ्कल्पपूर्विका

सृष्टिः सम्भवति ।

'साक्षा**च्चो**  भयाम्नानात्' (ब्र.सू.१-४-२५) । 'ब्रह्म वनं ब्रह्म स वृक्ष आसीत् । यतो

द्यावापृथिवी निष्टतक्षुः । मनीषिणो मनसा विब्रवीमि वः । ब्रह्माध्यतिष्ठद्भुवनानि धारयन्'

(यजु.आर.२-८-७-७६) इति हि श्रूयते। यतः उपादानात् द्यावापृथिवीशब्दोपलक्षितं

कृत्स्नं जगत् ब्रह्म निष्टतक्षुः । निष्टतक्षुः निर्मितवान् इत्यर्थः । वचनव्यत्ययः छान्दसः ।

तादृशवृक्षस्थानीयं द्यावापृथिव्यादिजगदुपादानमपि ब्रह्मैव । तस्य उपादानभूतस्य वृक्षस्य

आधारभूतं वनमपि ब्रहैव । भुवनानि धारयत् ईश्वरो ब्रह्मशब्दवाच्यं स्वात्मानम् एव

अध्यतिष्ठत् इत्यर्थः । अतश्च अधिष्ठेयम् उपकरणादिकमपि ब्रह्मैव इत्यर्थः ।

'आत्मकृतेः' (ब्र.सू.१-४-२६) 'तदात्मानं स्वयमकुरुत' इति आत्मनः एव बहुत्वकरणात्

तस्यैव निमित्तत्त्वम् उपादानत्वञ्च । न हि 'कुलालः आत्मानं स्वयमकुरु**त’**   इति

व्यपदेशः अस्ति ।

ननु, 'निष्कलं निष्क्रियम्' (श्वे.उ.६-१९) इति निरवयवस्य अपरिणामिनः कथं

परिणामित्वलक्षणम् उपादानत्वं स्यात् । तत्राह 'परिणामात्' (ब्र.सू.१-४-२७)।

निर्विकारत्वाद्यविरोधिपरिणामविशेषसम्भवात् इत्यर्थः । अयं भावः - 'निष्कलं निष्क्रियं

शान्तम्' इत्यादिभिः परमात्मनः निर्विकारत्वञ्च प्रतीयते ; पूर्वोक्तसूत्रोदाहृतश्रुतिभिः

प्रपञ्चोपादानत्वञ्च प्रतीयते । उभयमपि यथा उपपद्यते, तथा उपपादनीयम् । परमात्मनश्च

निर्विकारत्वं श्रूयते - 'विकारजननीमज्ञामष्टरूपामजां ध्रुवाम्' (मन्त्रि.उ.१-३), 'अजामेकां

लोहितशुक्लकृष्णाम्' (श्वे.उ.४-५) ।

'अस्मान्मायी सृजते विश्वमेतत् तस्मिंश्चान्यो मायया सन्निरुद्धः' । (श्वे.उ.४-९) ।

'मायां तु प्रकृतिं विद्यान्मायिनं तु महेश्वरम्' (श्वे.उ.३-४-१०) इत्यादिवाक्येषु

प्रपञ्चोपादानतया परिणामिनी प्रकृतिः प्रतीयते । तत्र परिणममानप्रकृतिरूपोपादानावरुद्धे

प्रपञ्चे साक्षात्कारणत्वासम्भवात् तद्द्वारा ब्रह्म कारणम् इत्यवसीयते। यथा

'यदा**ग्ने**  योऽष्टाकपालः' इति पुरोडाशावरुद्धे यागे व्रीहीणां कारणत्वं साक्षात्कारणत्वासम्भवात्

पुरोडाशद्वारा पर्यवस्यति, तद्वत् ।

ननु भवतु अन्यद्वारा कारणत्वनिर्वाहः, व्यापारव्यवधानेऽपि कारणत्वाक्षतैः

उपादानत्वं तु न अन्यद्वारा सम्भवति । भाव्यवस्थावतः पूर्वावस्थायोगित्वं हि उपादानत्वम् ।

अवस्थाश्रयत्वशून्ये परमात्मनि कथम् उपादानत्वम् इति चेन्न । परमात्माश्रितायाः तच्छक्तिभूतायाः

प्रकृतेः अवस्थाश्रयत्वेन परमात्मनोऽपि अवस्थाश्रयत्वोपपत्तेः । ततश्च ब्रह्मणि साक्षात्

विकाराभावम् आदाय अपरिणामित्वनिर्विकारत्वश्रुतयश्च उपपन्नाः । शक्तिशरीरादिशब्दितायाः

प्रकृतेः ब्रह्मणश्च अभेदोपचारेण वा, प्रकृतिगतावस्थायाः परंपरया ब्रह्माश्रितत्वेन वा

ब्रह्मणः परिणामोपादानत्ववादाः ब्रह्मोपादानत्वावलम्बनाश्च, 'न विलक्षणत्वादस्य तथात्व**ञ्च**  

शब्दात्' (ब्र.सू.२-१-४) 'कृत्स्नप्रसक्तिर्निरवयवत्वशब्दकोपो वा' (ब्र.सू.२-१-२६) इत्यादि

आक्षेपपरिहाराश्च उपपन्नाः ।

'योनिश्च हि गीयते' (ब्र.सू.१-४-२७) । 'यद्भूतयोनिं परिपश्यान्ति धीराः' (मुं.उ.१-१-६)

इति योनिः उपादानम् इति हि ब्रह्म गीयते । योनिशब्दस्य उपादानवचनत्वम् 'यथोर्णनाभिः

सृजते गृहृते च' (मुं.उ.१-१-७) इति वाक्यशेषात् अवगम्यते । अतश्च ब्रह्मैव निमित्तम्

उपादानं च इति स्थितम् । प्रकृतमनुसरामः ॥

****

**॥ इति सप्तमखण्डभाष्यम् ॥**  

****

**अष्टमः खण्डः**  

****

**\[सुषुप्तिकालस्थितिनिरूपणम्\]**  

****

**उद्दालको हाऽऽरुणिः श्वेतकेतुं पुत्रमुवाच-स्वप्नान्तं मे सोम्य विजानीहीति ।**  

**यत्रैतत्पुरुषः स्वपिति नाम, सता सोम्य तदा सम्पन्नो भवति । स्वमपीतो भवति ।**  

**तस्मादेनँ स्वपितीत्याचक्षते, स्व ह्यपीतो भवति ॥१॥**  

**प्र**  . - एकविज्ञानेन सर्वविज्ञानसिद्धयर्थं ब्रह्मव्यतिरिक्तस्य तदुपादेयत्वं वक्तुं प्रवृत्तः

तेजोऽबन्नात्मकसकलाचेतनवर्गस्य तदुपादेयत्वम् उक्त्वा चेतनवर्गस्यापि तदुपादेय**तां**  

प्रतिपादयितुं प्रस्तौति **उद्दालको हारुणिः**   इति । **स्वप्नान्तं**   - सुषुप्तिं प्रतिपादयतो मम

वाक्यात् **विजानीहीति**   पिता पुत्रमाह स्म इत्यर्थः । एवं शिष्यावधानार्थ प्रतिज्ञाया आह .

**यत्रैतत्पुरुषः**   इति । **यत्र**   यदा, **पुरुषः**   स्वपिति इत्येतत् **नाम**   भवति । पुरुषः स्वपिति

इति शब्दो यदा प्रयुज्यते इत्यर्थः । पुरुषस्वापो यदेति यावत् । **नाम**  शब्दः प्रसिद्ध्यर्थो

वा । **एतत्पुरुषः**   एषः पुरुषः इत्यर्थः । **सता सोम्य**   इति । **तदा**   तस्मिन् स्वापकाले,

सदेव सोम्य इति प्रकृतेन सता सम्पन्नो भवति । पद्ऌ गतौ (धा.पा.११७०) सङ्गतो

भवति इत्यर्थः । तस्याः एव सत्सम्पत्तेः सति लयरूपत्वं स्वपितिनामनिर्वचनानुगुणं

विवृणोति - **स्वमपीतो भवति**   । अत्र स्वशब्दः तावत् न जीवमात्रपरः । '**सता सोम्य**  

तदा सम्पन्नो भवति । स्वमपीतो भवति' इति स्थानप्रमाणेन सच्छब्दस्वशब्दयोः

एकविषयत्वावश्यंभावात् । सच्छब्दस्य च अस्मिन् प्रकरणे परमात्मविषयत्वात्

स्वशब्दोऽपि तत्परः एव । ननु जीवभिन्नत्वात् परमात्मनः तस्य कथं जीवं प्रति

स्वत्वमिति चेत् ; उच्यते - देवमनुष्यादिनामरूपाभिमान-राग-लोभाद्यनुगुणबहिर्दुःख-

ज्ञानप्रसरवज्जागरितावस्थजीवविशिष्टः परमात्मा देवमनुष्यादिनाम-रूप-राग-द्वेष-लोभ-

मोहाद्यौपाधिकबाह्याभ्यन्तराकाराभिमानकालुष्यरहितजीवशरीरकः सन् आत्मनि अन्तर्भूतः

इत्यर्थः इति 'स्वाप्ययात्' (ब्र.सू.१-१-१०) इति सूत्रे व्यासार्यैः व्याख्यातत्वात्-न अनुपपत्तिः ।

अत्र तु अपिपूर्वस्य एतेः लयार्थस्य सकर्मकत्वात् स्वमपीतः इति द्वितीया । **तस्मादेनं**  

इति । **हि**   - यस्मात् स्वस्मिन् लीनो भवति तस्मात् स्वपिति इति लौकिकाः आचक्षते

इत्यर्थः । अत्र यद्यपि स्वपिधातोः निष्पन्नः स्वपितिशब्दः । न तु स्वशब्दोपपदात्

अपीतेः - तथापि अशनायादिनिर्वचनवत् अर्थवादरूपत्वम् उपपद्यते इति द्रष्टव्यम् ।

अत्र जीवस्य परमात्मनि लयप्रतिपादनात् तेजोऽबन्नादिवत् जीवस्यापि तदुपादेयत्वात्

तज्ज्ञानेन ज्ञातत्वम् उपपादितं भवति ।

ननु, 'य**त्रै**  तत्पुरुषः स्वपिति नाम' इति पुरुषशब्दनिर्दिष्टस्यैव स्वशब्देन पराम्रष्टव्यतया

पुरुषशब्दस्य जीवमात्रविश्रान्तत्वेन स्वशब्दस्यापि 'तत्पर्यन्तत्वमेव उचितम् । न च

पुरुषपदस्यापि ब्रह्मपर्यन्तत्वकल्पनं युक्तम् । 'य**त्रै**  तत्पुरुषः स्वपिति नाम', 'तस्मादेनं

स्वपितीत्याचक्षते' इत्युपक्रमोपसंहारयोः लौकिकप्रसिद्ध्यनुवादात् । लौकिकानां ब्रह्मणि

तत्प्रसिद्धेः अभावात् । 'सति सम्पद्य न विदुः', 'सत आगम्य न विदुः' इत्युत्तरखण्डयोः

प्रतिपाद्यमानस्य अज्ञानस्य ब्रह्मान्वयासम्भवा**च्च**  , 'पुरुषः स्वपिति नाम' इति

वाक्यस्थपुरुषशब्दस्य ब्रह्मपर्यन्तत्वाभावेन स्वशब्दस्यापि न ब्रह्मपर्यन्तत्वं सम्भवति ।

किञ्च, 'सता सोम्य तदा सम्पन्नो भवति' इति वाक्ये सच्छब्दिते ब्रह्मणि स्थूलावस्थजीव-

विशिष्टपरमात्मलयप्रतिपादने तत्तुल्यार्थत्वेन अभ्युपेते 'प्राज्ञेनाऽऽत्मना सम्परिष्वक्तः'

इति वाक्येऽपि परिष्वक्तत्वमपि जीवशरीरकस्य ब्रह्मणः एव स्यात् । न च इष्टापत्तिः ।

'सुषुप्त्युत्क्रान्त्योर्भेदेन' (ब्र.सू. १-३-४३) इति सूत्रे परिष्वञ्जकेन प्राज्ञेन परिष्वज्यमानस्य

अज्ञस्य जीवस्य भेदप्रतिपादनं हि विरुध्यते इति चेत् -

अत्र केचित् - शास्त्रानभिज्ञलौकिकप्रसिद्धेः देहाद्यतिरिक्ते जीवेऽपि अभावात्

अभिज्ञप्रसिद्धिरेव, 'स्वपिति' इत्याचक्षते इत्यनुरुध्यते । अभिज्ञप्रसिद्धिश्च परमात्मविषयाऽपि

सम्भवति । 'सम्पद्य न विदुः' इत्यग्रिमखण्डे प्रतिपाद्यमानम् अज्ञानमपि जीवंद्वारा

ब्रह्मणि 'सङ्गस्यते । 'प्राज्ञेनात्मना सम्परिष्वक्तः' (बृ.उ.६-३-२१) इति प्रतिपाद्यमानस्य

परिष्वङ्गस्य सत्सम्पत्तेश्च ऐक्यमपि नाभ्युपगन्तव्यम् । 'सता सोम्य तदा सम्पन्नो भवति',

'प्राज्ञेनात्मना सम्परिष्वक्तः' इत्यनयोः ऐकार्थ्योक्तिश्च उभयोरपि सुषुप्तिविषयत्वात् उपपद्यते,

न तु सर्वात्मना एकार्थत्वम् । येन, 'सुषुप्त्युत्क्रान्त्योर्भेदेन' (ब्र.सू.१-३-४३) इति सूत्रं

विरुध्येत । अतः 'पुरुषः स्वपिति नाम' इत्यत्रापि पुरुषशब्दो ब्रह्मपर्यन्तः एव । अतः

स्वशब्दस्य ब्रह्मपर्यन्तत्वे नानुपपत्तिः इति व्यासार्योक्तिं समर्थयन्ते ।

"सन्मूलाः सोम्येमाः सर्वाः प्रजाः सदायतनाः सत्प्रतिष्ठाः', 'ऐतदात्म्यमिदं सर्व

तत्सत्यं स आत्मा तत्त्वमसि श्वेतकेतो' इति वाक्यविवरणप्रवृत्तेन भगवता भाष्यकृता

महासिद्धान्ते, 'तत्त्वमसि' इत्यत्र उद्देश्योपादेयविभागः कथमिति चेत् - नात्र किञ्चिच्

उद्दिश्य किमपि विधीयते । 'ऐतदात्म्यमिदं सर्वम्' इत्यनेनैव प्राप्तत्वात् । अप्राप्ते हि शास्त्रम्

अर्थवत् । 'इदं सर्वम्' इति सजीवं जगत् निर्दिश्य, ऐतदात्म्यमिति तस्यैव आत्मा इति

तत्रैव प्रतिपादितम् । तत्र च हेतुरुक्तः, 'सन्मूलाः सोम्येमाः सर्वाः प्रजाः सदायतनाः

सत्प्रतिष्ठाः' इति । 'सर्वं खल्विदं ब्रह्म तज्जलानिति शान्त उपासीत' इतिवत् इति भाषितम् ।

अत्र व्यासार्यैः ।

'सन्मूलाः सोम्येमाः सर्वाः प्रजाः सदायतनाः सत्प्रतिष्ठाः' इति वाक्ये सर्वशब्देन

प्रजानां विशेषितत्वात् , प्रजाशब्दस्य च अचित्संसृष्टचेतनविशेषपरत्वात् , 'इदं सर्वमसृजत'

(बृ.उ.३-२-५) इत्यादिवाक्यान्तरे विज्ञानाविज्ञानशब्दवाच्यचिदचिदात्मकस्य जगतः

सर्वशब्देन निर्देशा**च्च**   प्रजाशब्देन सजीवं जगत् निर्दिश्यते । 'सन्मूलास्सत्प्रतिष्ठाः' इत्यपि

पदद्वयं सच्छब्दवाच्यब्रह्माधीनोत्पत्तिलयत्वपरम् । प्रतिष्ठा निष्ठापर्यवसानं लयः इति

यावत् । ‘सदायतनाः' इति सदाधारकत्वम् उच्यते । अनेन जगतः शरीरत्वं फलितम् ।

तत्कथमिति चेत् - इत्थम् । उत्पत्तिलयहेतुत्ववाचिपदद्वयमध्यगतेन स्थितिहेतुत्ववाचिना

सदायतनाः इति पदेन स्थितिहेतुधारकत्वं सिद्ध्यति । 'एतस्य वा अक्षरस्य प्रशासने

गार्गि द्यावापृथिव्यौ विधृते तिष्ठतः' (बृ.उ.५-८-८) इति तिष्ठतिधातूक्तस्थितेः प्रशासनेन

धारणाधीनत्वावगमात्, तस्य च प्रशासनस्य, 'अन्तःप्रविष्टश्शास्ता जनानाम्' इत्यन्तः-

प्रवेशपूर्वकत्वावगमात्, सर्वशाखाप्रत्ययन्यायेन अन्तःप्रवेशशासनधारणानाम् अन्यतमोक्तौ

अपि इतरयोः फलितत्वात्, 'सदायतना' इत्यनेन धारकत्वोक्तौ अपि अन्तःप्रविश्य शासनेन

धारकत्वलक्षणात्मत्वस्य फलितत्वात् जगतः शरीरकत्वं फलितम् । 'सन्मूलाः सोम्येमाः

सर्वाः प्रजाः सत्प्रतिष्ठाः' इति द्वाभ्यां सदुपादानकत्वम् । सदायतनाः इत्यनेन

सदन्तर्यामिकत्वम् ।

उपादानोपादेयभावस्य अभिन्ननिष्ठत्वात् प्रजाशब्देन अचित्संसृष्टजीवमात्रपराम**र्शे**  

तस्य सदुपादानकत्वासंभवात् प्रजाशब्देनापि प्रजाशरीरकं ब्रह्मैव उच्यते । सदायतनाः

इत्यत्र सदन्तर्यामिकत्वस्य शरीरभूतचिदचिन्मात्रनिष्ठत्वेन चिदचिच्छरीरकब्रह्मनिष्ठत्वाभावात्

सदायतनाः इति वाक्यानुषक्तप्रजाशब्देन, शरीरभूतचेतनाचेतनमात्रमेव अभिधीयते ।

तथा - 'सन्मूलाः सत्प्रतिष्ठाः' इत्युपादानत्वप्रतिपादकवाक्ये विशिष्टस्यैव उपादानत्वात्

सच्छब्देन सूक्ष्मचिदचिद्विशिष्टमेव उच्यते । सदायतनाः इत्यन्तर्यामित्वप्रतिपादकवाक्ये

विशिष्टस्य अन्तर्यामित्वासंभवात् सच्छब्देन विशेष्यमात्रमेव अभिधीयते । 'तज्जत्वात् तल्लत्वात्

तदनत्वात् सर्वं खल्विदं ब्रह्म' इत्यत्रापि तज्जात्वात् तल्लत्वात् इत्युपादानत्वप्रतिपादकांशे

विशिष्टयोरेव उपादानोपादेयत्वात् सर्वशब्दोऽपि विशिष्टपरः । तच्छब्दोऽपि विशिष्टपरः ।

'सर्वमिदं तदनत्वात् ब्रह्म' इति तदन्तर्यामित्वप्रतिपादकांशे तु विशिष्टयोः शरीरशरीरिभावा

असम्भवात् सर्वमिदमिति शब्देन शरीरभूतं जगदेव परामृश्यते । तदितिशब्देन केवलविशेष्यभूतं

ब्रह्मैव उच्यते । 'ऐतदात्म्यमिदं सर्वम्' इत्यत्र, एष आत्मा यस्य, तत् ऐतदात्म्यम् इत्यर्थस्य

वर्णनीयतया विशिष्टस्य आत्मत्वाभावात् एतच्छब्देन विशेष्यमानं परामृश्यते - इति ।

व्यासार्यः उक्तमेतत् सर्व गत्यभावात् अङ्गीकार्यम् ।

'कृत्स्नस्य जगतो ब्रह्मकार्यत्वेन तदन्तर्यामिकतया च तदात्मकत्वेन ऐक्यात्

प्रत्यनीकनानात्वं निषिध्यते' इति महासिद्धान्तभाष्यव्याख्यानावसरे च व्यासा**र्यैः**   - यस्य

ब्रह्मकार्यत्वं विशिष्टस्य, न तस्य तदन्तर्यामिकत्वं, यस्य ब्रह्मान्तर्यामिकत्वं विशेषणस्य,

न तस्य ब्रह्मोपादेयत्वं ; ब्रह्मान्तर्यामिकत्वस्य विशेषणमात्रनिष्ठत्वादिति परिचोद्य,

'जगतो ब्रह्मकार्यत्वात्' इति श्रूयमाणो जगच्छब्दो विशिष्टपरः, तदन्तर्यामिकत्वेन इत्यत्र

विशेषणमात्रवाची निष्कर्षकः जगतः इति शब्दोऽध्याहर्तव्यः इत्युक्त्वा, अस्मिन्पक्षे

बहुवैरूप्याश्रयणक्लेशं पर्यालोच्य - 'ब्रह्मकार्यत्वेन' 'ब्रह्मान्तर्यामिकत्वेन' इत्युभयत्रापि 'जगतः'

इति निष्कर्षकः एव शब्दः । न च निष्कृष्टस्य विशेषणमात्रस्य, जगतः तदन्तर्यामिकत्वोपपत्तावपि

तदुपादानकत्वं न सम्भवति इति वाच्यम् । भाव्यवस्थाश्रयस्यैव उपादेयतया तच्छरीरभूतस्य

जगतोऽपि भाव्यवस्थाश्रयत्वेन ब्रह्मोपादेयत्वं सम्भवति इति प्रतिपादितम् । अस्मिन्

पक्षे वैरूप्यादिक्लेशाश्रयणाभावात् अयमपि पक्षो युक्तः इत्यस्माभिः मुण्डकोपनिषत्प्रकाशिकायां

प्रतिपादितः ।

अस्मिन् पक्षे, 'सन्मूलाः सोम्येमाः सर्वाः प्रजाः सदायतनाः सत्प्रतिष्ठाः' इति

सदुपादानकत्वसदात्मप्रतिपादकवाक्ये प्रजाशब्दः केवलचिदचिन्मात्रपरः, न तु ब्रह्मपरः ।

सच्छब्दोऽपि केवलब्रह्ममात्रपरः । ततश्च केवलस्य ब्रह्मणः केवलचिदचित्प्रपञ्चस्य च

पूर्वोत्तरावस्थाश्रयहेतुहेतुमद्रूपतया उपादानोपादेयभावोऽप्यस्ति । तदपृथक्सिद्धकारणत्वस्यैव

तदुपादानत्वरूपत्वात् । विशेष्यस्य ब्रह्मणः विशेषणापृथक्सिद्धकारणत्वेन उपादानत्वस्यैव

युक्तत्वात् ।

'ऐतदात्म्यमिदं सर्वम्' इति वाक्येऽपि इदं सर्वमिति केवलचिदचिदात्मकः प्रपञ्चः

परामृश्यते । एतच्छब्देनापि केवलं विशेष्यमिति न पूर्ववाक्यवैरूप्यम् ।

ननु, 'ऐतदात्म्यमिदम्' इत्यत्र आत्मशब्देन किं स्वरूपम् उच्यते उत नियन्तृत्वम् ।

नाद्यः ; चिदचित्प्रपञ्चस्य ब्रह्मस्वरूपत्वाभावात् । न द्वितीयः ; शरीरात्मभावे, 'सन्मूलाः

सोम्येमाः सर्वाः प्रजाः सदायतनाः सत्प्रतिष्ठाः इति पूर्ववाक्योक्तसदुपादानकत्व-

सदन्तर्यामिकत्वयोः हेतूकरणं विरुद्धयेत । न चेष्टापत्तिः । तत्र च हेतुरुक्तः, 'सन्मूलाः

सोम्येमाः सर्वाः प्रजाः सदायतनाः' इति भाष्यविरोधप्रसङ्गात् । 'सर्वं खल्विदं ब्रह्म

तज्जलानिति' इति श्रुतावेव च सदुपादानकत्वसदन्तर्यामिकत्वयोः सर्वस्य ब्रह्मात्मकत्वे

हेतूकरणादिति चेन्न ; विशिष्टयोरेव उपादानोपादेयभावः इति पक्षेऽपि अस्य दोषस्य

समानत्वात् ।

कथं त**र्ह्य**  स्य दोषस्य निस्तारः ? इति चेत् - उच्यते ।

आत्म्यशब्दो व्याप्यवचनः 'अदृश्येऽनात्म्येऽनिरुक्ते' इत्यत्र आत्म्यशब्दस्य

व्याप्यार्थकत्वाश्रयणात् । ऐतदात्म्यम् - उपादानभूतेन अन्तर्यामिभूतेन च ब्रह्मणा

व्याप्यम् इत्यर्थः । 'मृदा कुम्भादिकं यथा' इत्युपादानस्यापि व्यापकत्वप्रसिद्धेः

'एतदात्म्यमेव ऐतदात्म्यम् । 'स्वार्थे ष्यञ् । एषः आत्मा यस्येति पक्षेऽपि स्वा**र्थे**  

ष्यञ् । आश्रयणीयत्वात् । अस्मिंश्च पक्षे, 'ऐतदात्म्यमिदं सर्वम्', 'स आत्मा' इत्यनयोः

न पौनरुक्त्यशङ्का । अत एव, 'रामानुजं लक्ष्मणपूर्वजातम्' (रा.सु.२८.१०) इतिवत्

आदरातिशयात् उपपद्यते इति परिहाराश्रयणक्लेशोऽपि नाश्रयणीयः । तत्सत्यम् ।

एतदात्मकत्वमेव सत्यं प्रपञ्चस्य प्रामाणिकम् इत्यर्थः। “ऐतदात्म्यमिदं सर्वं तत्सत्यम्'

इति वाक्यस्यैवं वाऽर्थः सत्यं प्रमाणप्रतिपन्नं तदिदं सर्वं जगत् ऐतदात्म्यम् अनेन

ब्रह्मणा व्याप्तम् इत्यर्थः । अत्र असत्यस्य शशशृङ्गादेः तुच्छस्य व्याप्तत्वाभावेऽपि

प्रमाणप्रतिपन्नस्य सर्वस्यापि ब्रह्मव्याप्तत्वम् अस्तीति भावः । स आत्मा नियन्ता इत्यर्थः ।

विशेष्यस्य विशेषणांशं प्रति उपादानत्वमस्ति इत्यस्मिन् पक्षे, 'सदेव सोम्येदमग्र

आसीत्' इत्यत्र इदंशब्दस्य कथम् अश्रुतवेदान्तं श्वेतकेतुं प्रति ब्रह्मपर्यन्तप्रतीतिजनकत्वम्

इति शङ्कायाः अपि नावकाशः ।

ननु उक्तरीत्या भिन्नयोः उपादानोपादेयभावसमर्थनेऽपि, ‘सदेव सोम्येदमग्र आसीत्',

'सर्वं खल्विदं ब्रह्म' इति परस्परभिन्नविशेषणविशेष्यवाचिनोःजगद्ब्रह्मवाचिशब्दयोः कथं

सामानाधिकरण्यम् ? इति चेन्न ; अपृथक्सिद्धवाचित्वस्यैव सामानाधिकरण्यप्रयोजकतया

लोकवेदयोः दृष्टत्वात् । चिदचित्प्रपञ्चस्य तच्छक्तित्वेन तच्छरीरकत्वेन च तयोः अभेदोपचारेण

अभेदनिर्देशानां सदेवेदम् इत्यादिरूपाणाम् उपपत्तेः । शक्तिशक्तिमतोः दण्डघटादिवत्

अत्यन्तभेदाभावात् । विशेषणभूतप्रपञ्चांशे ब्रह्मणः उपादानत्वाभावे, 'न विलक्षणत्वात्'

(ब्र.सू.२-१-४) इत्यधिकरणस्य वा, ‘कृत्स्नप्रसक्तिनिरवयवत्वशब्दकोपो वा' (ब्र.सू.२-१-२६)

इत्यधिकरणस्य वा निरालम्बनत्वप्रसङ्गात् । ब्रह्मणो ब्रह्म प्रत्युपादानत्वे विलक्षणत्वशङ्कायाः

वा, ब्रह्मणो जगद्रूपेण परिणामाभावे कृत्स्नप्रसक्तिनिरवयवत्वशब्दकोपाशङ्कयोर्वा

अप्रसक्तेः ।

नन्वेवम्, 'तदनन्यत्वमारम्भणशब्दादिभ्यः' (ब्र.सू.२-१-१५) इत्यधिकरणे प्रपञ्चस्य

उपादानभूतब्रह्मणा अभेदासंभवात् उपादानोपादेयाभेदसमर्थनं विरुद्ध्येत इति चेत् -

'भवन्मतेऽपि ब्रह्मणो ब्रह्माभेदस्य सिद्धतया अधिकरणवैयर्थ्यप्रसङ्गात् । तर्हि

जगतोऽनन्यत्वं कथम् उपपादनीयम् ? इति चेत् - न हि तस्मिन् अधिकरणे उपादानोपादेयस्वरूपाभेदः

समर्थ्यते । तयोः अभेदे कारकव्यापारवैयर्थ्यप्रसङ्गात् । अपितु तदभिन्नसत्ताकत्वम् ।

तत्सत्तातिरिक्तसत्तानपेक्षित्वमिति यावत् । न च तत्सत्तातिरिक्तसत्ताशून्यत्वमात्रेण प्रपञ्चस्य

मिथ्यात्वं शक्यशङ्कम् । गुणगतजात्यनभ्युपगन्तृमते रूपादिगतसत्ताजात्यनभ्युपगमेऽपि द्रव्यगतसत्तया

एव रूपादिषु सदिति व्यवहाराभ्युपगमेऽपि तन्मिथ्यात्वाप्रसक्तिवत् उपादानसत्तया एव

उपादेये सदिति प्रतीत्युपपत्तौ सत्तान्तरकल्पने मानाभावादिति युक्त्या सत्तान्तरानभ्युपगममात्रेण

मिथ्यात्वशङ्कायाः बुद्धिदौर्बल्यकारितत्वात् । 'नैकस्मिन्नसम्भवात्' (ब्र.सू.२-२-३१) इति सूत्रे,

"कालस्य पदार्थविशेषणतयैव प्रतीतिः । तस्य पृथगस्तित्वनास्तित्वादयो न वक्तव्याः ।

कालोऽस्ति इति व्यवहारो जात्याद्यस्तित्वव्यवहारतुल्यः" इति स्पष्टमेव भगवता भाष्यकृता

भाषितत्वात् । व्यासार्यैरपि, 'पृथक्प्रतिपत्तिकार्याणामेव पृथगुत्पत्त्यादिकमपेक्षितम् । अवस्थायास्तु

पृथस्थितिप्रतिपत्तिकार्यानर्हत्वात् न पृथगुत्पत्त्यादिकम् अपेक्षितम्' इति निर्णीतम् ।

अतः अपृथक्सिद्धानां पृथक्सत्ताऽनपेक्षिता इति सिद्धम् । अपृथक्सिद्धत्वे च

पृथगुत्पत्त्याद्यनपेक्षा तज्ज्ञाततया एव ज्ञातत्वम् उपपद्यते इति एकविज्ञानेन सर्वविज्ञान-

प्रतिज्ञाऽपि सिद्ध्यति । ततश्च आरम्भणशब्दादिभ्यः उप(?) साध्यमानम् अनन्यत्वम्, 'अनन्या

राघवेणाहं भास्करेण प्रभा यथा' (रा.सु.२१-१५) इतिवत् अपृथक्सिद्धत्वलक्षणमेव ; न तु

स्वरूपाभेदः । अपृथक्सिद्धकारणत्वमेव च उपादानत्वम् । अयं चार्थो विस्तरेण

मुण्डकोपनिषत्प्रकाशिकायां प्रपञ्चितः । पक्षान्तरञ्च उपन्यस्तम् । तयोर्मध्ये यत् उक्तम्

(युक्तम्?), तत् विद्वद्भिः स्वीक्रियताम् ।

'अनन्या राघवेणाहं भास्करेण प्रभा यथा' (रा.सु.२१-१५) इतिवत् अपृथक्सिद्धत्व-

लक्षणाभेदस्यैव समर्थितत्वात् । तावतैव एकविज्ञानेन सर्वविज्ञानप्रतिज्ञा उपपत्तेश्च ।

अपृथक्सिद्धकारणत्वस्यैव उपादानशब्दार्थत्वात् ।

न तस्मिन्नधिकरणे उपादानोपादेययोः स्वरूपाभेदः समर्थ्यते । तयोः अभेदे

कारकव्यापारवैयर्थ्यप्रसङ्गात् । 'अपि तु तदपृथक्सिद्धत्वम् । त**च्च**   तत्सत्ताधीनसत्ताकत्वम् ।

एतादृशस्य अपृथक्सिद्धत्वस्य अभेदव्यवहारप्रयोजकत्वं, 'यदधीना यस्य सत्ता तत् तदित्येव

भण्यते' इति प्रमाणसिद्धम् । अतः न तदधिकरणविरोधः ।

यद्वा अस्मन्मते स्थूलचिदचिदात्मकप्रपञ्चस्येव तद्विशिष्टस्यापि ब्रह्मणः उपादेयत्वात् ।

उपादानभूतसूक्ष्मचिदचिच्छरीरकस्य ब्रह्मणः उपादेयभूतस्थूलचिदचिद्विशिष्टब्रह्माभेद-

समर्थनपरतया आरम्भणाधिकरणस्य उपपत्तेः न चोद्यावकाशः । वस्तुतस्तु यथा को

भवानिति सौवीरराजप्रश्नस्य प्रकृतिसंसृष्टात्मविषयत्वेऽपि वस्तुगत्या भवच्छब्दमुख्यार्थत्वं

परिशुद्धात्मस्वरूपस्यैव उचितम् इति मत्वा तस्यैव भवच्छब्दमुख्यार्थत्वं प्रदर्शयन्

आदिभरतः - 'यदा समस्तभूतेषु पुमानेको व्यवस्थितः' (वि.पु.२-१३-९१) इति प्रत्यवोचत् ।

यथा वा अथर्वशिरसि रुद्रं प्रति देवैः प्रयुक्तस्य, 'को भवान्' इति प्रश्नस्य

पुरोवर्तिरुद्रमात्रपरत्वेऽपि भवच्छब्दस्य परमात्मपर्यन्तत्वशिक्षणाय, अहमेकः प्रथममासम्'

(अथर्व शि.२) इत्यादिप्रतिवचनप्रवृत्तिः। एवमेव, ‘इदमग्र आसीत्' इति इदंशब्दस्य

विशेषणमात्रपरत्वे प्राप्ते विशेष्यपर्यन्तत्वशिक्षणाय स्थूलचिदचिच्छरीरं ब्रह्म प्रति

सूक्ष्मचिदचिच्छरीरकं ब्रह्मोपादानम् इत्येतदर्थप्रतिपादकस्य उत्तरसन्दर्भस्य प्रवृत्तौ दोषाभावात्

इति द्रष्टव्यम् । अयं चार्थः, 'तद्धेदं त**र्ह्य**  व्याकृतमासीत् तन्नामरूपाभ्यामेव व्याक्रियते'

(बृ.उ.३-४-७) इति श्रुतिव्याख्यानावसरे बृहदारण्यकप्रकाशिकायां प्रतिपादितः तत्र

अनुसन्धेयः ।

अतश्च आरम्भणाधिकरणे तदनन्यत्वम् इत्यनेन, 'अनन्या राघवेणाहं भास्करण

प्रभा यथा' (रा.सु.२१-१५) इतिवत् अपृथक्सिद्धत्वलक्षणाभेदस्यैव समर्थितत्वात् । तावतैव

एकविज्ञानेन सर्वविज्ञानप्रतिज्ञोपपत्तेश्च । अपृथक्सिद्धकारणत्वस्यैव उपादानशब्दार्थत्वात् ।

इह च 'यत्रैतत्पुरुषः स्वपिति नाम सता सोम्य तदा सम्पन्नो भवति स्वमपीतो

भवति' इत्यत्र पुरुषशब्दितस्य कार्यावस्थजीवस्य कारणावस्थस्वशब्दितजीवविशिष्टतया

स्वशब्दवाच्येन परंपरया स्वावस्थाश्रयतया उपादानभूतेन सता संपत्तेरपि सूपपादतया

'प्राज्ञेनात्मना सम्परिष्वक्तः' इति श्रुत्यैकार्थ्यमपि स्वरसतः एव सिद्ध्यति इत्यलम्

अतिचर्चया । प्रकृतमनुसरामः ॥

****

**\[परमात्मा जीवस्य आश्रयः\]**  

****

**स यथा शकुनिः सूत्रेण प्रबद्धो दिशं दिशं पतित्वाऽन्यत्राऽऽयतनमलब्ध्वा**  

**बन्धनमेवोपश्रयते, एवमेव खलु सोम्य तन्मनो दिशं दिशं पतित्वाऽन्यत्राऽऽयतन-**  

**मलब्ध्वा प्राणमेवोपश्रयते । प्राणबन्धनँ हि सोम्य मन इति ॥ २ ॥**  

**प्र.-स यथा शकुनिस्सूत्रेण**   इत्यादि । यथा पक्षी शकुनिघातकस्य हस्तगतेन

सूत्रेण बद्धः प्रतिदिशं पतित्वा आश्रयान्तरम् अलब्ध्वा **बन्धनं**   हस्तमेव आश्रयते, एवमेव

हे **सोम्य**   ! सुषुप्तिकाले तत्, 'अन्नमयं हि सोम्य मनः' (छां.उ.६-५-४) इति प्राङ्निर्दिष्टं

मनः **दिशं दिशं पतित्वा**   जाग्रत्स्वप्नयोः नानाविधविषयग्रहणव्यापृतं भूत्वाऽपि तत्र

तत्र आयतनं विश्रमम् अलब्ध्वा विश्रमाय मुख्यप्राणेन संश्लेषविशेषम् आपद्यते इत्यर्थः ।

अत्र हेतुमाह - **प्राणबन्धनं हि सोम्य मन इति**   । यतः 'प्राणे हि मनो निबद्ध्यते इत्यर्थः ।

अत एव हि प्राणे उत्क्रान्ते मनआदीनामपि उत्क्रामः । अतः सुषुप्तिदशायां वागादीन्द्रियसहितं

मनः, 'वाङ्मनसि सम्पद्यते मनः प्राणे' (छां.उ.६-८-६) इति प्रयाणकालोक्तन्यायेन प्राणे

संश्लेषविशेषमापन्नं सदुपरतव्यापारं भवति । सुषुप्तिदशायां प्राणमात्रम् अनुपरतव्यापारम्

आस्ते । ‘स यदा स्वपिति प्राणमेव वागप्येति प्राणं चक्षुः, प्राणं श्रोत्रं, प्राणं मनः'

(छां.उ.४-३-३) इति श्रुतेः ॥

****

**अशनायापिपासे मे सोम्य विजानीहीति । यत्रतत्पुरुषोऽशिशिषति नाम,**  

**आप एव तदशितं नयन्ते । तत् यथा गोनायोऽश्वनायः पुरुषनाय इति, एवं**  

**तदप आचक्षतेऽशनायेति । तत्रैतच्छुङ्गमुत्पतितँ सोम्य विजानीहि, नेदममूलं**  

**भविष्यतीति ॥ ३ ॥**  

****

**तस्य क्व मूल स्यादन्यत्रान्नात् । एवमेव खलु सोम्यान्नेन शुङ्गेनापो मूलमन्विच्छ,**  

**अद्भिः सोम्य शुङ्गेन तेजो मूलमन्विच्छ, तेजसा सोम्य शुङ्गेन सन्मूलमन्विच्छ ।**  

**सन्मूलाः सोम्येमाः सर्वाः प्रजाः सदायतनाः सत्प्रतिष्ठाः ॥ ४ ॥**  

प्र. - एवं जीवस्य परमात्मोपादेयत्वसिद्ध्यर्थं सुषुप्तिकाले परमात्मसम्पत्तिं, तत्प्रसङ्गात्

वागादीन्द्रियाणां प्राणे संश्लेषविशेषं च प्रतिपाद्य अशनायादिनाम् अनिर्वचनमुखेनापि

परमात्मनः जगन्मूलताम् उपपादयति - **अशनायापिपासे मे सोम्य विजानीहीति**   ।

स्पष्टोऽर्थः । **यत्रैतत्पुरुषोऽशिशिषति**   इति । **यत्र**   यदा पुरुषो अशिशिषति इत्येतत्

**नाम**   । पुरुषोऽशिशिषति इति शब्दं यदा लोकाः प्रयुञ्जते इत्यर्थः । यदा पुरुषस्य

अशिशिषा भवतीति यावत् । **नाम**  शब्दः प्रसिद्ध्यर्थो वा । तदा आपः तदशितं **नयन्ते**   ।

जीर्णतां प्रापय्य रसरूपेण शरीरं नयन्ते । तेन अशिते जीणे पुनः अशिशिषा जायते

इत्यर्थः । **तद्यथा गोनाय**   इत्यादि । गां नयतीति **गोनायः**   । यथा गोनेतारं गोनायः

इत्याचक्षते, यथा वा अश्वनेतारं पुरुषनेतारंच अश्वनायः पुरुषनायः इत्याचक्षते लौकिकाः,

एवम् अशितनेत्रीः अपः अशनाय इत्याचक्षते इत्यर्थः । **तत्रैतच्छुङ्गम्**   इति । अद्भिः

रसभावं नीतेऽन्ने उत्पन्नम् एतच्छरीराख्यं शुङ्गसदृशं कार्यं **विजानीहि**   इत्यर्थः । ननु

अमूलमेव इदं भवतु इत्यत्राह - **नेदममूलं भविष्यतीति**   । कार्यमात्रस्य सकारणकत्वात्

इत्यर्थः ॥ ३ ॥

तर्हि तस्य अन्नातिरिक्तं मूलान्तरं कल्प्यताम् इत्यत्राह **तस्य क्व मूलम्**   इति ।

कार्यशरीरस्य समूलकत्वात्, मूलान्तरस्य च अनुपलम्भात्, उपलब्धम् अन्नमेव मूलम्

इत्यर्थः । **एवमेव खलु**   इत्यादि । यथा शरीरेण कार्यभूतेन उपचीयमानेन तत्कारणमन्नम्

अनुमीयते, एवमेव अन्नेन कार्येण अपः कारणम् अनुमिनुहीति यावत् । एवमुत्तरत्रापि

सत्पर्यन्तां कारणपरंपराम् अनुमिनुहि इत्यर्थः । ततः किमित्यत्राह - **सन्मूलास्सोम्य**  

इत्यादि । एतस्य वाक्यस्य अर्थः पूर्वम् उक्तः एव ॥ ४ ॥

****

**अथ यत्रैतत्पुरुषः पिपासति नाम, तेज एव तत् पीतं नयते । तत् यथा**  

**गोनायोऽश्वनायः पुरुषनाय इति, एवं एतत् तेज आचष्ट उदन्येति । तत्रैतदेव**  

**शुङ्गमुत्पतितँ सोम्य विजानीहि । नेदममूलं भविष्यतीति ॥ ५ ॥**  

**प्र. - अथ यत्रतत्पुरुषः**   इत्यादि । उदकनेतृत्वात् तेजः उदन्या इत्युच्यते इत्यर्थः ।

**तत्रैतदेव शुङ्गमुत्पतितँ सोम्य विजानीहि**   इति । तत्र तेजसा शोष्यमाणासु अप्सु

उत्पन्नं देहाख्यं शुङ्गम् इत्यर्थः । शिष्टं पूर्ववत् ॥

****

**तस्य क्व मूलँ स्यादन्यप्रायः । अद्भिः सौम्य शुङ्गेन तेजो मूलमन्विच्छ,**  

**तेजसा सोम्य शुङ्गेन सन्मूलमन्विच्छ ।**  

****

**सन्मूलाः सोम्येमाः सर्वा प्रजाः सदायतनाः सत्प्रतिष्ठाः ।**  

****

**यथा तु खलु सोम्येमास्तिस्रो देवताः पुरुषं प्राप्य त्रिवृत् त्रिवृदेकैका भवति,**  

**तदुक्तं पुरस्तादेव भवति ।**  

****

**अस्य सोम्य पुरुषस्य प्रयतो वाङ् मनसि सम्पद्यते, मनः प्राणे, प्राणस्तेजसि,**  

**तेजः परस्यां देवतायाम् । स य एषोऽणिमा ॥ ६ ॥**  

**प्र. - तस्य क्व मूलं स्यात्**   इत्यादि । पूर्ववदर्थः । ननु तेजोऽबन्नमूलकत्वे शरीरस्य

लोहितमांसादिरूपेण परिणामः कथं स्यात् ? इत्याशङ्क्य पूर्वोक्तं स्मारयति-**यथा तु**  

**खलु इत्यादि । तदुक्तं पुरस्तादेव भवति**   'अन्नमशितं त्रेधा विधीयत' (छां.उ.६-५-१)

इत्यादिना पूर्वमुक्तं भवति इत्यर्थः । एवं सुषुप्तौ सत्संपत्तिं जीवस्य प्रदर्श्य प्रयाणकालेऽपि

सत्सम्पत्तिं प्रदशर्यति - **अस्य सोम्य पुरुषस्य**   इत्यादि । **प्रयत**  : म्रियमाणस्य इत्यर्थः । अत्र

वाचो मनःप्रकृतिकत्वासम्भवात् व्यापारोपरमहेतुभूतसंश्लेषविशेषः एव । वाचो मनसि

लयः । मनसः प्राणे लयोऽपि तादृशः एव ।

"मनसि करणग्रामं प्राणे मनः पुरुषे च तं

झडिति घटयन् भूतेष्वेनं परे च तमात्मनि" ।

इत्युक्तरीत्या प्राणो जीवे सम्पन्नस्सन् जीवेन सह तेजश्शब्दोपलक्षितेषु सर्वेषु भूतेषु

सम्पन्नो भवति । ततः परं सुखदुःखोपभोगायासविश्रमाय तेजश्शब्दितानां सजीवानां

भूतसूक्ष्माणां परस्यां देवतायां परमात्मनि सम्पत्तिः भवति इत्यर्थः । **स य एषोऽणिमा**   ।

एतादृशः सच्छब्दितः स एषः अणिमा अणुवत् दुर्विज्ञेयः । मानान्तरागोचरः इत्यर्थः ॥

****

**\[ऐतदात्म्यम् इत्येतदर्थविशेषः\]**  

****

**ऐतदात्म्यमिदँ सर्वम् । तत्सत्यम् । स आत्मा । तत् त्वमसि श्वेतकेतो इति । भूय**  

**एव मा भगवान् विज्ञापयत्विति । तथा सोम्येति होवाच ॥ ७ ॥**  

****

**॥ इति अष्टमः खण्डः ॥**  

****

**प्र.-ऐतदात्म्यमिदँ**   इति । अस्यार्थः पूर्वमेव उक्तः । एवं सर्वत्र सिद्धं

सदात्मकत्वं श्वेतकेतौ उपसंहरति - **तत्त्वमसि श्वेतकेतो इति**   । ननु, 'तत्त्वमसि'

इत्यत्र मानान्तरसिद्धत्वेन उद्देश्योपादेयविभागाभावस्य भाष्यकृता उक्तत्वात् तच्छब्दानुरोधेन

प्रथमपुरुषो वा किं न स्यादिति चेत् - उच्यते । मानान्तरसिद्धत्वेऽपि त्वंशब्दार्थस्य

तच्छब्दार्थापेक्षया प्रकृतित्वस्य विवक्षितत्वात् । प्रकृतेरेव अस्तिक्रियाकर्तृत्वात्, मध्यमपुरुषो

भवति । अत एव, 'यदग्ने स्यामहं त्वम्, त्वं वा अहम्' इत्यत्र 'अहं त्व स्याम्, अहं

वा त्वं स्या' इति प्रकृत्याश्रयः पुरुषो भवति इति, 'युष्मधुपपदे' (पा.सू.१-४-२०५)

इति सूत्रे प्रतिपादितम् । ततश्च त्वंशब्दार्थस्य प्रकृतित्वस्य विवक्षितत्वात्,

मानान्तरसदसद्भावयोः अप्रयोजकत्वात्, त्वंशब्दार्थप्रकृतित्वाश्रयः असि इति मध्यमपुरुषः

एव भवति । अत एव व्यासार्यैः - 'आत्मेति तूपगच्छन्ति' (ब्र.सू.४-१-३) इत्यधिकरणे

तथैव उपपादितम् । न्यायपरिशुद्धौ - ‘सुवर्ण खदिराङ्गारसदृशे कुण्डले भवतः' इति

महाभाष्यवाक्यमुदाहृत्य पुरुषस्य उद्देश्यानुसारित्वनियमाभावः समर्थितः

ननु तत्त्वमसि श्वेतकेतो इति सम्बोध्यस्य सम्बुद्धिस्तावत् आत्मविद्योपदेशेन

श्वेतकेतुमात्रपर्यवसितेति 'नासंबोध्यबोधनम्' इति न्यायपरिशुद्ध्युक्तरीत्या श्वेतकेतो इति

सम्बोध्यत्वस्य परमात्मनि असम्भवेन त्वंशब्दनिर्दिष्टत्वमपि परमात्मनो न सम्भवति

त्वं शब्दस्य संबोध्यातिरिक्तविषयत्वस्य क्वापि अदर्शनादिति चेत् ।

अत्रोच्यते - 'ऐतदात्म्यमिदं सर्वम्' इत्युक्तस्य तत्त्वमसि इति विशेष उपसंहार

इति भाष्ये भाषितत्वात् तत्त्वमसि इत्यत्रापि सर्वशब्दस्थानापन्नस्य त्वंशब्दस्य संबोध्य

विशेषभूतजीवमात्रपरत्वमेव । ऐतदात्म्यपदस्थानापन्नस्य तत् इत्यस्य तदात्मकत्वमेव

अर्थः । ततश्च सर्वं तदात्मकम् इतिवत् त्वं तदात्मकः इत्यर्थः । न चैवं सति

तच्छब्दस्य तदात्मकत्वे लक्षणा स्यादिति वाच्यम् । अपर्यवसानवृत्त्या त्वंशब्दस्य

तदन्तर्यामिपरत्वपक्षस्यापि लक्षणापेक्षया जघन्यत्वात् । 'साक्षादप्यविरोधं जैमिनिः'

(ब्र.सू.१-२-२९) इत्यत्र व्यासार्यैः अपर्यवसानलब्धार्थस्य यौगिकार्थतुल्यत्वाश्रयणात्, यौगिकार्थस्य

च रूढिपूर्वकलक्षणापेक्षया जघन्यत्वस्य प्रोद्गात्रधिकरणे मीमांसकैः आश्रितत्वात्

त्वंशब्दस्य सम्बोध्यातिरिक्तविषयत्वस्य क्वापि अदर्शनात्, श्वेतकेतो तत्त्वमसि इति

त्रयाणां पदानां प्रतीयमानसामानाधिकरण्यभङ्गप्रसङ्गाच्च, अपर्यवसानलब्धार्थस्य

आश्रयणासम्भवात् । अपृथक्सिद्धवाचिनां सामानाधिकरण्यस्य लोकवेदयोः बहुशो

दृष्टचरत्वेन अपृथक्सिद्धजीवपरवाचिनोः त्वं तच्छब्दयोः सामानाधिकरण्येन प्रयोगस्यापि

उपपत्तेः न त्वंशब्दस्य परमात्मपर्यन्तत्वम् आश्रयणीयम् । वस्तुतस्तु - 'ऐतदात्म्यम्'

इति शब्दनिर्दिष्टं तदात्मकत्वमेव बुद्धिस्थत्वात् तच्छब्देन परामृश्यते । न तु सच्छब्दितं

ब्रह्म, येन तदात्मकत्वलक्षणादोषः स्यात् । ततश्च त्वं तदसि ऐतदात्म्यमसि इत्यर्थः ।

अस्मिंश्च पक्षे न कस्यापि पदस्य लक्षणा । सांप्रदायिकास्तु, 'स आत्मा' इति

पूर्वनिर्दिष्टस्यैव तत्त्वमसि' इत्यत्र तच्छब्देन परामर्शस्य उचितत्वात् तच्छब्देन सच्छब्दितात्मैव

अभिधीयते । गधन्यं त्वंपदं तु अपर्यवसानवृत्त्या अन्तर्यामिपर्यन्तम् अभिदधाति । न

च श्वेतकेतो इति सम्बोध्यस्य जीवस्येव त्वंपदेन परामर्शो युक्तः इति वाच्यम् । हे

देवदत्त इति देवदत्तं संबोध्य तत्पुत्राभिप्रायेण त्वमेवं कृतवानसि इति प्रयोगदर्शनात् ।

इयांस्तु विशेषः । तत्र मुख्यानुपपत्तया त्वंपदस्य पुत्रे लक्षणा । इह तु तदनुपपत्त्या

अन्तर्यामिणि अपर्यवसानवृत्तिः आश्रीयते ।

ननु 'साक्षादप्यविरोधं जैमिनिः' (अ.सू.१-२-२९) इति सूत्रे व्यासा**र्यैः**   अपर्यवसानवृत्तेः।

योगतुल्यत्वसमर्थनात्, योगस्य च रूढिपूर्वकलक्षणापेक्षया दौर्बल्यस्य प्रोद्गात्रधिकरणे

मीमांसकैः समर्थितत्वात्, लक्षणापेक्षया जघन्या एव 'अपर्यवसानवृत्तिः इति चेत्

उच्यते । सत्यम् उक्तं व्यासार्यैः अपर्यवसानवृत्ते; योगतौल्यम् । तथाऽपि न तस्याः

लक्षणापेक्षयाऽपि दौर्बल्यम्, प्रमाणाभावात् । प्रोद्गात्रधिकरणे प्रोद्गातृशब्दरूढ्यर्थस्य

बहुत्वासंभवात् पाशमन्त्रे इव बहुवचनम् अविवक्षितार्थम् इति पूर्वपक्षे . 'अदितिः

पाशान् प्रमुमोक्तुः' इति पाशमन्त्रे बन्धनसाधनस्य पाशशब्दरूढ्यर्थस्य यौगिकार्थस्य वा

लक्ष्यार्थस्य वा असम्भवात् पाशान् इति बहुवचनस्य अविवक्षितत्वेऽपि प्रोद्गातृपदयोगार्थस्य

वा लक्ष्यार्थस्य वा बहुत्वसम्भवात् न बहुवचनस्य अविवक्षा युक्ता इत्येतावन्मात्रमेव

प्रोद्गातृनयसिद्धम् । न तु योगार्थस्य लक्षणापेक्षया दौर्बल्यमपि । ततश्च योगस्य

लक्षणापेक्षया दौर्बल्याभावात् तत्तुल्यायाः अपर्यवसानवृत्तेः न लक्षणापेक्षया दौर्बल्यम् । ततश्च

योगार्थप्रतिबन्धिकायाः रूढेः अपगमे योगार्थोन्मज्जनस्य अनिवार्यतया लक्षणापेक्षया

योगस्य प्राबल्यमेव युक्तम् ।

अत एव अजामन्त्रे भगवता भाष्यकृता न जायते इति अजा इति योगः एव आश्रितः,

न तु पररीत्या छागत्वकल्पनम् । अत एव 'जगद्वाचित्वात्' (ब्र.सू.१-४-१६) इत्यत्र 'यो

वै बालाके एतेषां पुरुषाणां कर्ता यस्य चैतत्कर्म' (कौ.ब्रा.४-१९) इत्यत्र कर्मशब्दस्य

चलनादृष्टयोः रूढस्य 'रूढ्योः कलहायमानयोः योगो लब्धात्मा' इति न्यायम् अनुसृत्य

कर्मशब्दस्य क्रियते इति कर्म इति जगद्वाचित्वमेव आश्रितम् । तथा अपशूद्राधिकरणेऽपि

रूढ्यानुपपत्तौ शूद्रशब्दस्य योगः एव आश्रितः । ततश्च लक्षणापेक्षया योगस्य

बलवत्त्वात् तत्तुल्यायाः अपि अपर्यवसानवृत्तेः लक्षणापेक्षया च बलवत्त्वमेव ।

ननु 'साक्षादप्यविरोधं जैमिनिः' (ब्र.सू.१-२-२९) इत्यत्रैव व्यासार्यैः तात्पर्यलिङ्गैः

परमात्मपरतया निर्णीते प्रकरणे, तत्र चिदचिच्छब्दानां ब्रह्मपरत्वे च अवश्यंभाविनि

योगार्थः एव उचितः । यथा आकाशप्राणशब्दादौ । यत्र तु चिदचिल्लिङ्गान्यपि सन्ति,

तत्र अपर्यवसानवृत्त्या तच्छरीरकपरत्वमिति व्यवस्थायाः कृतत्वात् चिदचिल्लिङ्गाभावस्थले

योगाश्रयणस्य उक्ततया अपर्यवसानवृत्त्यपेक्षया योगप्राबल्यमेव आविष्कृतमिति चेत्,

अस्तु योगापेक्षया दौर्बल्यम् अपर्यवसानवृत्तेः । तथाऽपि लक्षणापेक्षया अपर्यवसानवृत्तिः

प्रबलैव।

ननु 'छन्दोभिधानात्' (ब्र.सू.१-१-२६) इति सूत्रे गायत्रीशब्दस्य भूतादिपादव्यप-

देशादिब्रह्मलिङ्गैः ब्रह्मपरत्वे अवश्यंभाविनि सति मासाग्निहोत्रे सादृश्यविधित्सया अग्निहोत्रशब्दस्येव

चतुष्पात्त्वलक्षणगायत्रीसादृश्यविधित्सया ब्रह्मणि गायत्रीशब्दप्रयोगः । न च वैदिकशब्दस्य

एतादृशगौणवृत्त्याश्रयणम् अयुक्तमिति शङ्क्यम् । संवर्गविद्यायां; ते वा एते पञ्चान्ये पञ्चान्ये

(छां.उ.४-३-८) इति निर्दिष्टेषु वाय्वग्निसूर्यचन्द्रसलिलप्राणवाक्चक्षुश्श्रोत्रमनस्सु दशसु

दशत्वसंख्यासाम्यात् 'सैषा विराडन्नादी' (छां.उ.४-३-८) इति छन्दोवाचिविराट्छब्दो **गौ**  ण्या

प्रयुज्यमानो दृष्टः । एवं छन्दोऽभिधायिगायत्रीशब्दस्य चतुष्पात्त्वसादृश्यात् ब्रह्मणि प्रयोगः

उपपन्नः इत्युक्तत्वात् गौणीरूपलक्षितलक्षणापेक्षया अपर्यवसानवृत्तेः दौर्बल्यमेव सूत्रभाष्यकृदभिमतम्

इति प्रतीयते । यदि च अपर्यवसानवृत्तिः गौणीतः प्रबला, तर्हि तया गायत्र्यवस्थब्रह्मपरत्वस्य

वक्तुं सुशकतया गौणीवृत्तिः न आदर्तव्या स्यादिति चेन्न । अपर्यवसानवृत्त्या गायत्रीशब्दस्य

गायत्र्यवस्थब्रह्मपरत्वे तस्य सर्वभूतात्मत्वासंभवेन केवलब्रह्मणि गौण्याश्रयणस्य युक्तत्वात् ।

न च गायत्र्यवस्थत्ववेषेण सर्वभूतात्मत्वाद्यसम्भवेऽपि ब्रह्मस्वरूपे सर्वभूतात्मत्वं

सम्भवत्येव । अत एव दहरविद्यायां हृदयावच्छिन्नस्य ब्रह्मणः ताद्रूप्येण बाह्याकाशवैपुल्यासम्भवेऽपि

स्वरूपेण बाह्याकाशवैपुल्यं, 'यावान् वा अयमाकाशः तावानेषोऽन्तर्हृदय आकाशः'

(छां.उ.८-१-३) इति सन्दर्भे प्रतिपादितं सम्भवति इति अभ्युपेतम् । तथा शाण्डिल्यविद्यायां

एष म आत्मा अन्तर्हृदयेऽणीयान्' (छां.उ.३-१४-३) इति अल्पत्वेन निर्दिष्टस्य ब्रह्मणः

स्वरूपाभिप्रायेण, 'एष म आत्माऽन्तर्हृदये ज्यायान् पृथिव्या ज्यायान् अन्तरिक्षात्' इति

पृथिव्यादिभ्योऽपि ज्यायस्त्वमुक्तम् । किं बहुना? सर्वासु अल्पायतनविद्यासु । आनन्दादयः

प्रधानस्य' (ब्र.सू.३-३-११) इत्यधिकरणन्यायेन सत्यत्वज्ञानत्वानन्तत्वादीनाम् उपसंहर्तव्यत्वात्,

तत्र च अल्पायतनस्यापि ब्रह्मणः स्वरूपेण आनन्त्यमपि संभवति इत्यानन्त्योपासनस्य

आश्रितत्वाञ्च, तन्यायेन गायत्र्यवच्छिन्नत्ववेषेण सर्वभूतात्मत्वासम्भवेऽपि स्वरूपेण

सर्वभूतात्मत्वसम्भवाञ्च, अपर्यवसानवृत्तौ अनुपपत्त्यभावात् गायत्रीशब्दस्य अपर्यवसान-

वृत्त्याश्रयणं तद्दौर्बल्यकारितमेव इति वाच्यम् ।

गायत्र्यवच्छिन्नस्य ब्रह्मणः स्वरूपेण सर्वभूतात्मत्वोपपादनं क्लेशसाध्यम् इत्यभिप्रायेण

अपर्यवसानवृत्त्यनाश्रयणसम्भवात् । अत एव 'आकाशा**द्ध्ये**  व खल्विमानि भूतानि

जायन्ते' इत्यादौ आकाशशब्दे अपर्यवसानवृत्त्यनाश्रयणस्य इदमेव बीजम् । यदि हि

आकाशशब्दः तच्छरीरकब्रह्मपरः तदा तच्छरीरकस्य जगत्कारणत्वासम्भवात् स्वरूपाभिप्रायेण

जगत्कारणत्ववादोऽभ्युपेयः । स च क्लिष्टः इत्येव अपर्यवसानवृत्त्यनाश्रयणम् ।

न तु योगप्राबल्यादित्येव रहस्यम् । किञ्च गायत्रीशब्देन चतुष्पात्त्वादिधर्मकीर्तनस्य

सादृश्यानुसन्धानार्थत्वाभावे वैयर्थ्यप्रसङ्गा**च्च**   तत्र गौण्याश्रयणं गायत्रीशब्दे न तु गौण्याः

प्राबल्यात् । अतो न गोण्यपेक्षया दौर्बल्यम् अपर्यवसानवृत्तेः ।

ननु अपर्यवसानवृत्तेः लक्षणापेक्षया प्राबल्ये 'क्षेत्रज्ञञ्चापि मां विद्धि' (भ.गी.१३-२)

इत्यत्र मां मदात्मकं विद्धीत्यर्थः इति, तथा 'ब्रह्मजज्ञं देवमीड्यं विदित्वा' (क.उ.१-१७)

इत्यत्र, देवं देवात्मकमित्यर्थः इत्येवं बहुषु स्थलेषु क्षेत्रज्ञादिशब्दानाम् अपर्यवसानवृत्तिम्

अनाश्रित्य, मां देवम् इत्यादिशब्दानां लक्षणाश्रयणं नोपपद्यते । अतोऽवसीयते

लक्षणाऽपर्यवसानवृत्त्योः वैषम्याभावो भाष्यकृदभिमतः इति, इति चेत् - तस्य

अन्वारुह्योक्तिरूपतयाऽपि उपपत्तेः ।

ननु मुख्यार्थसम्बन्धेन तदपृथक्सिद्धविशेष्यस्य लक्षणया प्रतीत्युपपत्तौ न शक्तिः

कल्प्या ; अनन्यलभ्यस्यैव शब्दार्थत्वात् इति चेत् -

मैवम् । कल्पनायां परमुपालम्भः, न तु कॢप्तस्थले । प्रकृते च जातिगुणवाचिगोनीलादिशब्देषु

अपृथक्सिद्धविशेषणवाचित्वावच्छेदेन विशेष्यवाचित्वस्य कॢप्तत्वात्, सर्वशब्दप्रवृत्तिनिमित्ताश्रये

ब्रह्मणि सर्वशब्दवाच्यत्वस्य प्रत्याख्यातुम् अशक्यतया, 'वचसां वाच्यमुत्तमम्' (जितं.स्तो.११७),

'नताः स्म सर्ववचसां प्रतिष्ठा यत्र शाश्वती', 'तन्नामरूपाभ्यां व्याक्रियत' (बृ.उ.३-४-७)

'चराचरव्यपाश्रयस्तु स्यात् त**व्द्य**  पदेशो भाक्तस्तद्भावभावित्वात्' (ब्र.सू.२-३-१७)

'इत्यादिभिः ब्रह्मणः सर्वशब्दवाच्यत्वस्य सिद्धतया च, 'तत्त्वमसि' इत्यस्य न अनुपपत्तिः

इति वदन्ति ।

अत्र तत् त्वमसि इति तत्त्वंपदाभ्यां सर्वज्ञत्वकिञ्चिज्ज्ञत्वोपलक्षितं चिन्मात्रं लक्ष्यते ।

अतः चिन्मात्रे एवास्य श्रुतिसन्दर्भस्य तात्पर्यम् इति वदन्तः परे प्रत्युक्ताः ।

"सर्वज्ञं सर्वकर्तारं नारायणमनामयम् ।

सर्वोत्तमं ज्ञापयन्ति महातात्पर्यमत्र हि" ॥

"सर्वेषामपि वेदानामितिहासपुराणयोः ।

प्रमाणानाञ्च सर्वेषां तदर्थञ्चान्यदुच्यते" ॥

इति 'नारदीय वचनविरोधात् । तन्मते श्रुतेः प्रत्यक्षविरोधमयाभावेन तत्त्वं पदमु**ख्यार्थयोरेव।**  

अभेदबोधनसम्भवे तत्त्वंपदलक्ष्यचिन्मात्राभेदप्रतिपादकत्वाश्रयणस्य निर्मूलत्वात् ।

व्याधकुलसंवर्धितराजकुमारस्य व्याधभावभ्रान्त्यपनयनाय प्रवृत्ते, 'त्वं राजकुमारोऽ**सि**   ।

इति वाक्ये राजकुमारपदे लक्षणाश्रयणाभावेन इहापि जगत्कर्तृत्वसर्वज्ञत्वादिविशिष्ट**वाचके**  

तत्पदे लक्षणाश्रयणस्य अन्याय्यत्वात् । त्वं राजकुमारोऽसि' इति वाक्येऽपि विधेयराजकुमारत्यं

तात्पर्याभावे व्याधभावानुपमर्दवत् विधेयभूततच्छब्दार्थभूतजगत्कर्तृत्वसर्वज्ञत्वादितात्पर्या**भावे**  

तद्विरोधिजीवभावोपमर्दासंभवाञ्च इत्यास्तां तावत् । प्रकृतमनुसरामः ।

एवमुक्तः श्वेतकेतुः, सुषुप्तिकाले प्रजानां सत्सम्पत्तौ सत्याम्, ‘एवं सति सम्पतन्नाः'

इति प्रतीतिः स्यात् । समुद्रे तरङ्गादीनामिव परमात्मनि सुषुप्तौ लीनानां पुनरुत्थितिश्च न

स्यात् । अतः सुषुप्तौ प्रजानां सत्सम्पत्तिः न श्रद्धेया इति मन्वानः आह - **भूय एव मा**  

इत्यादि । विशिष्य ज्ञापयतु इति पिता श्वेतकेतुना प्रार्थितः तथा इति अङ्गीकृतवान्

इत्यर्थः ।

एतत्खण्डविषयाणि अधिकरणानि लिख्यन्ते ।

उत्क्रान्तिपादे -

(१) 'वाङ्मनसि सम्पद्यते' (छां.उ.६-८-६) इति श्रूयमाणा वाचो मनस्सम्पत्तिः,

वाग्वृत्तिविषया, न तु वाग्विषया । वाचो मनःप्रकृतिकत्वाभावेन अप्रकृतिभूते मनसि

वाचः साक्षाल्लयासम्भवात् । न च वाग्वृत्तेरपि अप्रकृतिभूते मनसि सम्पत्तिशब्दितो **लयो**  

न सम्भवति इति वाच्यम् । मनसि स्थितेऽपि वाग्व्यापाराभावमात्रेण सम्पद्यते इत्युपपत्तेः ।

विद्यमानायास्तु वाचः तादात्विकाभावस्यापि अभावेन संपत्तिश्रुतेः अत्यन्तासम्भवादिति

पूर्वपक्षे प्राप्ते उच्यते - 'वाङ्मनसि दर्शनाच्छब्दाच्च' (ब्र.सू.४-२-१) । वाक्स्वरूपमेव

मनसि सम्पद्यते । वागिन्द्रिये उपरतेऽपि मनःप्रवृत्तिदर्शनात् । 'वाङ्मनसि सम्पद्यते' इति

शब्दा**च्च**   वागेव मनसि सम्पद्यते । यद्यपि मनसो वाक्प्रकृतित्वं नास्ति । तथाऽप्यनुपरतव्यापारेऽपि

मनसि वाचः उपरतव्यापारत्वदर्शनात् वाङ्मनसि सम्पद्यते इव इत्युच्यते । वृत्तिपक्षेऽपि

सम्पद्यते इत्यस्य गौणत्वावश्यंभावात् । ततश्च वाचो निर्व्यापारताहेतुभूतः मनसा

संयोगविशेषः सम्पत्तिशब्दार्थः इति द्रष्टव्यम् ।

'अत एव सर्वाण्यनु' (ब्र.सू.४.२-२) यतो याचो मनसा संयोगमात्रं सम्पत्तिः, अत

एव, 'तस्मात् उपशान्ततेजाः पुनर्भवमिन्द्रियैर्मनसि सम्पद्यमानः' (प्र.3,३-९) इति **वा**  चमनु

सर्वेषामिन्द्रियाणां सम्पत्तिश्रुतिरपि तदर्थिकै**वा**   इत्यर्थः इति स्थितम् ।

(२) तथा - 'मनः प्राणे' इत्यत्र मनोवृत्तेरेव प्रमाणे अप्ययः उच्यते । मनश्शब्दस्य

मनोवृत्तिष्यपि प्रचुरप्रयोगसत्त्वात् । न तु पूर्वोक्तरीत्या संयोगविशेषः सम्पत्तिशब्दार्थः

इति प्राप्ते उच्यते - 'तन्मनः प्राण उत्तरात्' (ब्र.सू.४-२-३) । मनसो निर्व्यापारताहेतुभूतः

प्राणेन संयोगविशेष एव इहापि सम्पत्तिशब्दार्थः । ततश्च मन एव प्राणे सम्पद्यते 'मनः

प्राणे' इत्युत्तरवाक्यात् इत्यर्थः । मनश्शब्दस्य मनोवृत्तिपरत्वेऽपि सम्पत्तिश्रुतेः गौणत्यावश्यंभावेन

मनश्शब्दस्य गौणत्वाश्रयणस्य अन्याय्यत्वात् इति 'सिद्धान्तितम् ।

(३) तथा - 'प्राणस्तेजसि' इति श्रुतेः प्राणः तेजसि सम्पद्यते इति प्राप्ते - उच्यते

'सोऽध्यक्षे तदुपगमादिभ्यः' (ब्र.सू.४-२-४) । सः इन्द्रियसहितः प्राणः अध्यक्ष जीवे

सम्पद्यते । एवमेवेममात्मानमन्तकाले सर्वे प्राणा अभिसमायान्ति' (बृ.उ.६-३-३८) इति

अन्तकाले प्राणानां जीवोपगमस्य, तेन सह उत्क्रान्तेश्च श्रवणात् जीवे एव सम्पद्यते । गङ्गया

संयुज्य सागरं गच्छन्त्यां यमुनायाम्, यमुना सागरं गच्छति इति प्रयोगवत् जीवद्वारा प्राणस्य

तेजस्सम्पत्तावपि 'प्राणस्तेजसि' इत्युक्तिः उपपद्यते । न च प्राणस्य तेजोद्वारेणैव जीवोपगमोऽस्तु

इति वाच्यम् । निरध्यक्षस्य प्राणस्य तेजसि स्थितेः असम्भवात् इति स्थितम् ।

(४) तथा 'प्राणस्तेजसि' इति जीवयुक्तस्य प्राणस्य तेजोमाने एव सम्पत्तिश्रवणात् न

सर्वभूतसम्पत्तिः इति प्राप्ते, उच्यते - 'भूतेषु तच्छ्रुतेः' (ब्र.सू.४-२-५) । सजीवः प्राणः

संहतेषु सर्वेषु भूतेषु सम्पद्यते । 'पृथीवीमय अपोमयस्तेजोमयः' (बृ.उ.६-४-५) इति सञ्चरतो

जीवस्य सर्वभूतमयत्वश्रवणेन सर्वभूतसम्पत्तेः वक्तव्यत्वात् ।

'**नै**  कस्मिन् दर्शयतो हि' (ब्र.सू.४-२-६) एकस्मिन् तेजोमात्रे न सम्पद्यते ।

'ए**कै**  कस्य भूतस्य कार्याक्षमत्वम्', 'अनेन जीवेनात्मनाऽनुप्रविश्य नामरूपे व्याकरवाणीति,

तासां त्रिवृतं त्रिवृतमेकैकां करवाणि' इति (छां.उ.६-३-२३) ।

"नानावीर्याः पृथग्भूतास्ततस्ते सं**हति**   विना ।

नाशक्नुवन् प्रजाः स्रष्टुमसमागम्य कृ**त्स्न**  शः ॥

समेत्यान्योन्यसंयोगं परस्परसमाश्रयाः ।

महदाद्या विशेषान्ता ह्यण्डमुत्पादयन्ति ते" ॥ (वि.पु.१-२-५२,५३)

इति श्रुतिस्मृती दर्शयतः इत्यर्थः इति स्थितम् ।

(५) तथा - 'तेजः परस्यां देवतायाम्' (छां.उ.६-८-६) इत्यत्र जीवपरिष्वक्त तेजश्शब्दित-

भूतसूक्ष्माणां परदेवतासम्प**त्तौ**   प्रयोजनाभावात् 'तेजः परस्यां देवतायाम्' इति श्रु**तिः**  

स्तुतिमात्रपरा इति पूर्वपक्षे प्राप्ते, उच्यते - 'तानि परे तथा ह्याह' (ब्र.सू.४-२-१४) । तानि .

जीवसंसृष्टानि भूतसूक्ष्माणि परे-परमात्मनि सम्पद्यन्ते । कुतः ? तथा ह्याह श्रुतिः - 'तेजः

परस्यां देवतायाम्' इति । श्रुतिवशा**च्च**   सुषुप्तिप्रलययोः इव परमात्मसम्पत्तेः सुखदुःखोप-

भोगायासविश्रमः प्रयोजनत्वेन परिकल्प्यते इति स्थितम् ।

(६) तथा सेयं परमात्मनि जीवस्य सम्पत्तिः प्राकृतलयवत् कारणापत्तिरूपैव । सर्वात्मनः

सर्वोपादानत्वात् । न तु वागादेः मन आदिषु इव अविभागमात्रमिति पूर्वपक्षे प्राप्ते,

उच्यते - 'अविभागो वचनात्' (ब्र.सू.४-२-१५) । अत्रापि पृथग्भावानर्हसंसर्गविशेष-

लक्षणाविभागः एव सम्पत्तिशब्दार्थः । 'वाङ्मनसि सम्पद्यत' इत्यत्र सतस्सम्पद्यते इति

शब्दस्यैव इहापि अनुषज्यमानतया अभिधानवैरूप्याश्रयणस्य अन्याय्यत्वात् इति स्थितम् ।

प्रकृतमनुसरामः ॥

****

**॥ इति अष्टमखण्डभाष्यम् ॥**  
