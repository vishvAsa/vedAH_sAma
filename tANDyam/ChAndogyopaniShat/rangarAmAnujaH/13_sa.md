+++
title = "छान्दोग्योपनिषत् सप्तमः प्रपाठकः-खण्डः 1-14"

+++
**छान्दोग्योपनिषत्** 

**सप्तमः प्रपाठक:** 

**प्रथमः खण्डः** 

****

**\[भूमविद्या\]** 

****

**अधीहि भगव इति होपससाद सनत्कुमारं नारदः । तँ होवाच यद्वेत्थ, तेन** 

**मोपसीद । ततस्त ऊर्ध्वं वक्ष्यामीति ॥ १ ॥** 

**प्र** . - भूमविद्या प्रस्तूयते - **अधीहि भगव इति**  इति । सनत्कुमारं योगीन्द्रं

नारदऋषिः **अधीहि भगव इति**  मन्त्रोच्चारणपूर्वकं विधिवदुपसन्नः इत्यर्थः । **अधीहि** 

अधीष्व इत्यर्थः । **तँ होवाच - तम्**  - उपसन्नं नारदं सनत्कुमारः उवाच इत्यर्थः ।

तदेवाह - **यद्वेत्थ तेन मोपसीद**  यत् त्वम् ज्ञातवानसि 'तत् इदमहं जाने' इति तत्प्रख्यापनेन

मामुपसीद । **ततस्त ऊर्ध्वं वक्ष्यामीति**  तत ऊर्ध्वं ज्ञातांशातिरिक्तम् । ज्ञातांशस्य

उपदेशो व्यर्थः इति भावः ॥

****

**\[नारदस्य प्रतिवचनम्\]** 

****

**स होवाच - ऋग्वेदं भगवोऽध्येमि यजुर्वेदँ सामवेदमाथर्वणं चतुर्थमितिहासपुराणं** 

**पञ्चमं वेदानां वेदं पित्र्यँ राशिं दैवं निधिं वाकोवाक्यमेकायनम् , देवविद्यां ब्रह्मविद्यां** 

**भूतविद्यां क्षत्रविद्यां नक्षत्रविद्याँ सर्पदेवजनविद्याम् एतद्भगवोऽध्येमि ॥ २ ॥** 

****

**प्र.-स होवाच । सः**  नारदः **ऋग्वेदं भगवोऽध्येमि**  हे भगवः **अध्येमि** 

स्मरामि । वेद्मीति यावत् । 'यद्वेत्य' इति वेदनस्य उक्तत्वात् । **यजुर्वेदं सामवेदं**  इत्यादि ।

'वेदानध्यापयामास महाभारतपञ्चमान्' (महा.भा.आदि.५७-७४) 'इतिवत्' ऋगादिभिः

इतिहासस्यात्र पञ्चमत्वोक्तिः। **वेदानां वेदम्**  इति । **वेदानाम्**  - ऋगादीनां **वेदम्**  प्रकृति-

प्रत्ययविभागावेदकम् । व्याकरणमित्यर्थः । **पित्र्यम्**  - श्राद्धकल्पम् । **राशिं**  - गणितम् ।

**दैवं**  - उत्पातज्ञानम् । **निधिं**  - निधिदर्शनोपायप्रदर्शक शास्रम् । **वाकोवाक्यम्**  -

तर्कशास्त्रम् । **एकायनम्**  - एकायनशाखाम् । **देवविद्यां ब्रह्मविद्याम्**  - इत्यादि ।

**देवविद्या**  - देवतोपासनप्रकारविद्या । **ब्रह्मविद्या**  - वेदाङ्गभूतशिक्षादिविद्या । **भूतविद्या** 

वशीकरणविद्या । **क्षत्रविद्या**  - धनुर्वेदः । **नक्षत्रविद्या**  - ज्योतिषम् । **सर्पविद्या** 

गारुडविद्या । **देवविद्या**  - गान्धर्वशास्रम् । **जनविद्या**  - आयुर्वेदः । **एतद्भगवोऽध्येमि** 

अहमेतत् सर्व जानामि इत्यर्थः ॥

****

**सोऽहं भगवो मन्त्रविदेवाऽस्मि ; नाऽऽत्मवित् । श्रुतं ह्येव मे भगवद्दृशेभ्यः,** 

**तरति शोकमात्मविदिति । सोऽहं भगवः शोचामि । तं मा भगवाञ्छोकस्य पारं** 

**तारयत्विति । तँ होवाच । यद्वै किञ्चैतदद्यगीष्ठाः, नामैवैतत् ॥ ३ ॥** 

**प्र. - सोऽहं भगवो**  इत्यादि । हे **भगवः**  ! पूजावन् ! अहमेतत् सर्वं जानन्नपि

**मन्त्रविदेवाऽस्मि**  - शब्दब्रह्मनिष्ठः एवास्मि । यद्वा मन्त्रप्रधानकर्मनिष्ठः इति वाऽर्थः ।

**नात्मविदस्मि**  - न परब्रह्मवित् । आत्मशब्दस्य तस्मिन्नेव मुख्यत्वात्, जीवस्य अपेक्षिकात्मत्वेन

निरङ्कुशात्मत्वाभावा**च्च**  । मन्त्रवित्त्वात् आत्मवित्त्वे किमधिकं स्यादित्यत्राह

**भगवद्दृशेभ्यः**  - भवादृशेभ्यो महद्भ्य: 'आत्मवित् शोकं संसारं **तरति'**  इति मे श्रुतमेव हि ।

मे इति सम्बन्धसामान्ये षष्ठी । मया श्रुतम् इत्यर्थः । **सोऽहं भगवः**  इत्यादि ।

एतादृशविद्यासंपन्नोऽपि अहम् आत्मज्ञानराहित्यात् शोकार्णवे पतितोऽस्मि इत्यर्थः । तं

तादृशं मां **भगवान्**  आत्मज्ञानेन शोकार्णवस्य **पारं**  तारयतु इत्युवाच इत्यर्थः । **तँ** 

**होवाच**  । सनत्कुमारः इति शेषः । **यद्वै किञ्च**  इति । **अध्यगीष्ठाः**  - अधीतवानसि इत्यर्थः ।

अत्र तेषां नामैवात्मा इति प्रतिवचने दातव्ये नामैवैतत् इति अधीतऋग्वेदादिसामानाधिकरण्येन

प्रतिवक्तु: सामानाधिकरण्यनिर्देशार्हत्वमेव आत्मत्वम् इति भावः ॥

****

**\[नामोपासनम्\]** 

****

**नाम वा ऋग्वेदो यजुर्वेदः सामवेद आथर्वणश्चतुर्थ इतिहासपुराण: पञ्चमो** 

**वेदानां वेदः पित्र्यो राशिर्दैवो निधिर्वाकोवाक्यमेकायनं देवविद्या ब्रह्मविद्या** 

**भूतविद्या क्षत्रविद्या नक्षत्रविद्या सर्पदेवजनविद्या नामैवैतत् नामोपास्वेति ॥ ४ ॥** 

**प्र.-** तदेव प्रपञ्चयति - **नाम वा ऋग्वेदो**  इत्यादिना । स्पष्टोऽर्थः । उपसंहरति

**नामैवैतत्**  इति । नामरूपमयत्वात् प्रपञ्चस्य, विशिष्य ऋग्वेदादिलक्षणशब्द**राशे:** 

नामरूपत्वा**च्च** , सर्व नामैव इत्यर्थः । ततः किमित्यत्राह - **नामोपास्वेति**  । अत्र **ब्रह्म** 

इति शेषः । नामब्रह्म इत्युपास्व इत्यर्थः ॥

**\[नामोपासनस्य फलम्\]** 

****

**स यो नाम ब्रह्मेत्युपास्ते, यावन्नाम्नो गतं तत्रास्य यथाकामचारो भवति, यो** 

**नाम ब्रह्मेत्युपास्ते । अस्ति भगवो नाम्नो भूय इति । नाम्नो वाव भूयोऽस्तीति । तन्मे** 

**भगवान् ब्रवीत्विति ॥ ५ ॥** 

****

**॥ इति प्रथमः खण्डः ॥** 

****

**प्र.**  - तस्य फलमाह - **स यो नाम**  इत्यादि । नाम प्रवृत्तिः यावति देशे तावति

देशे नामब्रह्मोपासकस्य यथेष्टं सञ्चरणं भवति इत्यर्थः । उक्तमेव पुनः उपसंहरति - यो

**नाम ब्रह्म**  इति । आत्मानं जिज्ञासमानं प्रति ब्रह्मत्वेन नामोपदर्शनस्य आत्मत्वब्रह्मत्वे

अन्यूनानतिरिक्तवृत्तिध**र्मो**  इति भावः । ब्रह्मशब्दप्रवृत्तिनिमित्तं बृहत्त्वं नाम्नि न पुष्कलम्

इति मत्वा नामोपदेशेन अपरितुष्टस्सन् नारदः पृच्छति - **अस्ति भगवो नात्मो भूय** 

इति । वैपुल्यार्थात् बहुशब्दात् आतिशायनिके ईयसुन् प्रत्यये भूयः इति रूपम् । किं

नाम्रोऽपि विपुलतरं किञ्चिदस्ति इति प्रश्रार्थः । वैपुल्यं च गुणोत्कर्षकृतं 'न' तु

परिमाणकृतम्। तथैव उत्तरत्र प्रपञ्चनात् इति द्रष्टव्यम् । अत्र नाम्नो बृहत्त्वलक्षणब्रह्मत्वे

अधीते ततोऽपि किं बृहदस्ति इति प्रष्टव्ये ततोऽपि किं भूयोऽस्तीति प्रश्नात् भूयस्त्वं

बृहत्वं च एकमिति ज्ञाप्यते । गुरुराह - **नाम्नो वाव भूयोऽस्तीति**  । शिष्यः आह -

**तन्मे भगवान् ब्रवीत्विति**  । स्पष्टोऽर्थः ॥

****

**॥ इति प्रथमखण्डभाष्यम् ॥** 

****

**द्वितीयः खण्डः** 

****

**\[नामापेक्षया वाचः श्रेष्ठत्वम् \]** 

****

**वाग्वाव नाम्नो भूयसी । वाग्वा ऋग्वेदं विज्ञापयति यजुर्वेदँ सामवेदमाथर्वणं** 

**चतुर्थमितिहासपुराणं पञ्चमं वेदानां वेदं पित्र्यँ राशिं दैवं निधिं वाकोवाक्यमेकायनं** 

**देवविद्यां ब्रह्मविद्यां भूतविद्यां क्षत्रविद्यां नक्षत्रविद्याँ सर्पदेवजनविद्याम् , दिवञ्च** 

**पृथिवीञ्च वायुञ्चाऽऽकाशञ्चाऽऽपश्च तेजश्च देवांश्च मनुष्याँश्च पशूँश्च वयाँसि च** 

**तृणवनस्पतीञ्छ्वापदान्याकीटपतङ्गपिपीलिकं धर्मञ्चाधर्मञ्च सत्यञ्चानृतञ्च साधु चासाय** 

**च हृदयज्ञञ्चाहृदयज्ञञ्च । यद्वै वाङ्नाभविष्यत् - न धर्मो नाधर्मा 'व्यज्ञापयिष्यत्' :** 

**न सत्यम्, नानृतम्, न साधु, नासाधु, न हृदयज्ञो, नाहृदयज्ञो वागेवैतत् सर्वं** 

**विज्ञापयति । वाचमुपास्स्वेति ॥ १ ॥** 

****

**स यो वाचं ब्रह्मेत्युपास्ते, यावद्वाचो गतम्, तत्रास्य यथाकामचारो भवति** 

**यो वाचं ब्रह्मेत्युपास्ते । अस्ति भगवो वाचो भूय इति । वाचो बाब भूयोऽस्तीति ।** 

**तन्मे भगवान् ब्रवीत्विति ॥ २ ॥** 

****

**॥ इति द्वितीयः खण्डः ॥** 

****

**प्र. -** गुरुराह - **वाग्वावनाम्नो भूयसी**  । वावशब्दः प्रसिद्धौ । तदेव प्रपञ्चयति

**वाग्वा ऋग्वेदं विज्ञापयति**  । वैशब्दो अवधारणे । **यजुर्वेदम्**  इत्यादि। **हृदयज्ञ** :

मनोज्ञः । हृदयप्रियः इत्यर्थः । शिष्टं स्पष्टम् । एतत् सर्वं वागेव विज्ञापयति इति

पूर्वणान्वयः । वागभावे एतत् ज्ञानं नास्ति इत्यपि दर्शयति - **यद्वै वाङ् नाभविष्यत्** 

इत्यादि । वागिन्द्रियाभावे वेदाध्ययनाद्यभावात् धर्मादिकं विज्ञातञ्च नाभविष्यत् इत्यर्थः । **न** 

**सत्यं नानृतम्**  इत्यादि । स्पष्टम् ॥ १ ॥

**स यो वाचं ब्रह्म**  इत्यादि सर्वं पूर्ववत् ॥ २ ॥

****

**॥ इति द्वितीयखण्डभाष्यम् ॥** 

****

**तृतीयः खण्डः** 

****

**\[वागपेक्षया मनसः श्रेष्ठत्वम्\]** 

****

**मनो वाव वाचो भूयः । यथा वै द्वे वाऽऽमलके द्वे वा कोले द्वौ वाऽक्षौ** 

**मुष्टिरनुभवति, एवं वाचञ्च नाम च मनोऽनुभवति । स यदा मनसा मनस्यति-** 

**मन्त्रानघीयेयेति, अथाधीते ; कर्माणि, कुर्वीयेति, अथ कुरुते ; पुत्रांश्च पशुँश्चेेच्छेयेति,** 

**अथेच्छते ; इमञ्च लोकममुञ्चेच्छेयेति, अथेच्छते । मनो ह्यात्मा । मनो हि लोको** 

**मनो हि ब्रह्म । मन उपास्वेति ॥ १ ॥** 

****

**स यो मनो ब्रह्मेत्युपास्ते, यावन्मनसो गतम्, तत्रास्य यथा कामचारो** 

**भवति, यो मनो ब्रह्मेत्युपास्ते ।** 

****

**अस्ति भगवो मनसो भूय इति । मनसो वाव भूयोऽस्तीति । तन्मे भगवान्** 

**ब्रवीत्विति ॥ २ ॥** 

****

**॥ इति तृतीयः खण्डः ॥** 

****

**प्र-**  गुरुराह - **मनो वाव**  इत्यादि । **यथा वै द्वे वा**  इत्यादि । यथा

आमलकफलद्वयं वा कोलफलद्वयं वा विभीतकफलद्वयं वा मुष्टावन्तर्गतं भवति, एवं

वाङ्नामनी मनसि अन्तर्गते इत्यर्थः । तदेव उपपादयति - **स यदा मनसा मनस्यति** 

इत्यादि । **स:**  - पुरुष: **यदा मनसा**  'मन्त्रान् अधीयीय', 'मन्त्रान् उच्चारयेयम्' इति **मनस्यति** 

मनुते, तदनन्तरमेव अधीते । **कर्माणि**  करवाणि इति मननानन्तरमेव कर्माणि कुरुते ।

**पुत्राँश्च पयूँश्चेच्छेयम्, इमञ्च लोकं अमुं**  लोकं च इच्छेयम् इति मत्वा इच्छति । अतश्च

मननलक्षणमनोव्यापाराधीनत्वात् वागादिप्रवृत्तेः मनसो भूयस्त्वम् इति भावः । **मनोह्यात्मा** 

इत्यादि । मनोऽधीनत्वात् आत्मधर्मभूतकर्तृत्वादेः मनः एव आत्मा । लोकस्यापि

मनोव्यापाराधीनत्वात् मनः एव लोकः । वागाद्यपेक्षया बृहत्वात् मनो हि ब्रह्म । मन

**उपास्वेति**  । अतस्त्वं मनः उपास्व इत्यर्थः ॥ १ ॥

**स यो मनो ब्रह्म**  इत्यादि । स्पष्टोऽर्थः ॥ २ ॥

****

**॥ इति तृतीयखण्डभाष्यम् ॥** 

****

**चतुथः खण्डः** 

****

**\[मनसः सङ्कल्पस्य श्रेष्ठत्वम् \]** 

**सङ्कल्पो वाव मनसो भूयान् । यदा वै सङ्कल्पयते, अथ मनस्यति, अथ** 

**वाचमीरयति, तामु नाम्नीरयति । नाम्नि मन्त्रा एकं भवन्ति । मन्त्रेषु कर्माणि ॥ १ ॥** 

****

**तानि ह वा एतानि सङ्कल्पकायनानि सङ्कल्पात्मकानि सङ्कल्पे प्रतिष्ठितानि ।** 

**समकॢपतां द्यावापृथिवी, समकल्पेतां वायुश्चाऽऽकाशञ्च, समकल्पन्तामापश्च तेजश्च ।** 

**तेषाँ सङ्कॢप्त्यै वर्षँ सङ्कल्पते । वर्षस्य सङ्कॢप्त्या अन्नँ सङ्कल्पते । अन्नस्य** 

**सङ्कॢप्त्यै प्राणा: सङ्कल्पन्ते । प्राणानाँ सकॢप्त्यै मन्त्राः सङ्कल्पन्ते । मन्त्राणां** 

**सङ्कॢप्त्यै कर्माणि सङ्कल्पन्ते । कर्मणाँ सङ्कॢप्त्यै लोकः सङ्कल्पते । लोकस्य** 

**सङ्कॢप्त्यै सर्वं सङ्कल्पते । स एष सङ्कल्पः । सङ्कल्पमुपास्स्वेति ॥ २ ॥** 

****

**स यः सङ्कल्पं ब्रह्मेत्युपास्ते, सङ्कॢप्तान्वै स लोकान् ध्रुवान् ध्रुवः, प्रतिष्ठितान्** 

**प्रतिष्ठितोऽव्यथमानान् अव्यथमानोऽभिसिद्ध्यति । यावत् सङ्कल्पस्य गतम्,** 

**तत्रास्य यथा कामाचारो भवति, यः सङ्कल्पं ब्रह्मेत्युपास्ते । अस्ति भगवः सङ्कल्पाद्** 

**भूय इति । सङ्कल्पाद्वाव भूयोऽस्तीति । तन्मे भगवान् ब्रवीत्विति ॥ ३ ॥** 

****

**॥ इति चतुर्थः खण्डः ॥** 

****

**प्र.**  - गुरुराह - **सङ्कल्पो वाव**  इत्यादि । **यदा वै**  इत्यादि । यदा इदं कर्तुं युक्तमिति

सङ्कल्पयति । अथ तदा मनस्यति इदं कर्तव्यमिति मन्यते । ततश्च वागिन्द्रियं प्रेरयति ।

तच्च वागिन्द्रियं नाम्नि ईरयति । शब्दोच्चारणविषये नियुङ्क्ते इत्यर्थः । शिष्टं स्पष्टम् ॥ १ ॥

**तानि ह वा**  इत्यादि । तान्येतानि नामादीनि सङ्कल्पः एकमयनं मार्गो येषां

तानि **सङ्कल्पैकायनानि** , सङ्कल्पानुसारीणि इति यावत् । सङ्कल्पः आत्मा कर्ता

येषाम् तानि **सङ्कल्पात्मकानि**  सङ्कल्पकर्तृकाणि इत्यर्थः । यद्वा सङ्कल्पः ‘आत्मा

व्यापको येषाम् तानि सङ्कल्पव्याप्तानि इति यावत् । **सङ्कल्पे प्रतिष्ठितानि**  असति

सङ्कल्पे एषां न सत्ता । अतः सङ्कल्पाधीनसत्ताकानि इति यावत् । **समकॢपताम्** 

इत्यादि । द्यौश्च पृथिवी च, निश्चलतया वर्तावहे इति सङ्कल्पं कृतवत्यौ इत्यर्थः । तथा

वाय्वाकाशादयोऽपि स्वेन रूपेण वर्तामहे इति स्वस्वकार्यश्च करवामहे इति सङ्कल्पं

कृतवन्तः इत्यर्थः । तथा सङ्कल्पाभावे तथा प्रवृत्त्यसंभवादिति भावः । **तेषाम्**  इति ।

अप्तेजोऽधीनत्वात् वर्षणस्य, आपः तेजांसि च सम्यक् कल्पन्ताम् -स्वस्वकार्यसमर्थानि

भवन्तु इत्येवं तत्सिद्धये वर्षं सङ्कल्पते इत्यर्थः । **वर्षस्य**  इति । अन्नस्य वर्षाधीनत्वात्

अन्नं वर्षसिद्ध्यै सङ्कल्पते इत्यर्थः । **अन्नस्य**  इति । अन्नसमृद्धि प्राणाः सङ्कल्पन्ते

इत्यर्थः । **प्राणानाम्**  इति । मन्त्रोच्चारणस्य प्राणायत्तत्वात् मन्त्राः तत्सिद्धिम् आशंसन्ते ।

**मन्त्राणाम्**  इति अग्निहोत्रादीनां कर्मणां मन्त्रजन्यस्मृत्यधीनानुष्ठानत्वात् इति भावः ।

स्वर्गादिलोकस्य कर्माधीनसिद्धिकत्वात् इति भावः । **लोकस्य**  इति । सर्वप्यापि **भूतजातस्य** 

'लोककामत्वात् इति भावः । अत्र अचेतनेषु सङ्कल्पकथनं स्तुत्यर्थतया चेतनत्वारोपेण

वा तदभिमानिदेवतापरतया वा उपपन्नमिति द्रष्टव्यम् । **स एष सङ्कल्यः एतादृशमहिमशाली** 

सङ्कल्यः इत्यर्थः । सङ्कल्पमुपास्स्वेति । स्पष्टोऽर्थः ॥ २ ॥

**स यः सङ्कल्पम्**  इति । **सङ् कॢप्तान्**  इत्यादि । **सङ् कॢप्तान्**  सङ्कल्पसिद्धान्

**ध्रुवान्**  नित्यान् भोगोपकरणै: प्रतिष्ठितान् । **अव्यथमानान्**  शत्रुपीडादिरहितान् ।

एतादृशान् लोकान् स्वयमपि ध्रुवत्वप्रतिष्टि**तत्वाव्य** थमानत्वयुक्तस्सन् अभिसिद्ध्यति

प्राप्नोति इत्यर्थः । **यावत्सङ्कल्पस्य**  इत्यादि । स्पष्टोऽर्थः ॥ ३ ॥

****

**॥ इति चतुर्थखण्डभाष्यम् ॥** 

****

**पञ्चमः खण्डः** 

****

**\[चित्तस्य श्रेष्ठत्वम्\]** 

****

**चित्तं वाव सङ्कल्पात् भूयः । यदा वै चेतयते, अथ सङ्कल्पयते । अथ** 

**मनस्यति । अथ वाचमीरयति । तामु नाम्नीरयति, नाम्नि मन्त्रा एकं भवन्ति,** 

**मन्त्रेषु कर्माणि ॥ १ ॥** 

****

**तानि ह वा एतानि चित्तैकायनानि चित्तात्मानि चित्ते प्रतिष्ठितानि ।** 

**तस्माद् यद्यपि बहुवित् अचित्तो भवति, नायमस्तीत्येवैनमाहुः, यदयं वेद ।** 

**यद्वा अयं विद्वान्, नेत्थमचित्त: स्यादिति । अथ यद्यल्पविच्चित्तवान् भवति,** 

**तस्मा एवोत शुश्रूषन्ते । चित्तँ ह्येवैषामेकायनम्, चित्तमात्मा, चित्तं प्रतिष्ठा ।** 

**चित्तमुपास्वेति ॥ २ ॥** 

****

**स यश्चित्तं ब्रह्मेत्युपास्ते, चित्तान् वै स लोकान् ध्रुवान् ध्रुवः, प्रतिष्ठितान्** 

**प्रतिष्ठितोऽव्यथमानान् अव्यथमानोऽभिसिद्ध्यति - यावच्चित्तस्य गतम्, तत्रास्य** 

**यथाकामचारो भवति, यश्चित्तं ब्रह्मेत्युपास्ते ।** 

****

**अस्ति भगवश्चित्ताद्भूय इति । चित्ताद्वाव भूयोऽस्तीति । तन्मे भगवान्** 

**ब्रवीत्विति ॥ ३ ॥** 

****

**॥ इति पञ्चम: खण्डः ॥** 

**प्र. -चित्तं वाव**  इत्यादि । 'अध्यवसायाभिमानचिन्तावृत्तिभेदात् मनः एव

बुद्ध्यहङ्कारचित्तशब्दैः व्यपदिश्यते' इति 'हस्तादयस्तु स्थितेऽतो नैवम्' (ब्र.सू.२-४-५) इति

सूत्रे भाषितत्वात् प्राप्तकालानुरूपातीतानागतविषयप्रयोजनचिन्तानुरूपप्रवृत्तिविशिष्टं मनश्चित्तम्

इत्युच्यते । चेतयति धात्वर्थोऽपि स एव । शिष्टं स्पष्टम् ॥ १ ॥

**तानि ह वा एतानि**  इत्यादि । उक्तोऽर्थः । **तस्माद्यद्यपि**  इत्यादि । बहुशास्रज्ञोऽपि

पुमान् विषयप्रयोजननिरूपणलक्षणचित्तहीनो यदा भवेत् तदा लौकिकाः अयं नास्ति,

अयं वेदेति यत् तदपि नास्ति इत्येवं ज्ञातारं तदीयं शास्त्रज्ञानञ्च अपलपन्ति इत्यर्थः ।

किञ्च तत्र युक्तिञ्च वदन्ति । का युक्तिः ? **यद्वा अयं**  इत्यादि । **यत्**  यदि **अयं**  पुमान्

**विद्वान् वै**  विद्वानेव स्यात्, तर्हि इत्थमचित्तो न स्यात् । तस्मात् एतस्य शास्त्रज्ञानमेव

नास्ति इत्याहुः इत्यर्थः । **अथ यद्यल्पविच्चित्तवान्**  इति । यदि अल्पशास्त्रविदपि

चित्तवान् भवति तस्मै **शुश्रूषन्ते**  । तद्वाक्यं श्रोतुम् इच्छन्ति जनाः इत्यर्थः । चित्तं

होवैषाम् इत्यादि । पूर्ववदर्थः ॥ २ ॥

**स यश्चित्तम्**  इत्यादि । चित्तान् उपचितान् इत्यर्थः । इतरत् पूर्ववत् ॥ ३ ॥

****

**॥ इति पञ्चमखण्डभाष्यम् ॥** 

****

**षष्ठः खण्डः** 

**\[चित्तात् ध्यानस्य श्रेष्ठत्वम् \]** 

****

**ध्यानं वाव चित्तात् भूयः । ध्यायतीव पृथिवी, ध्यायतीवान्तरिक्षम्, ध्यायतीव** 

**द्यौर्ध्यायन्तीवाऽऽपो ध्यायन्तीव पर्वता ध्यायन्तीव देवमनुष्याः ।** 

****

**तस्माद्य इह मनुष्याणां महत्तां प्राप्नुवन्ति, ध्यानापादाँशा इवैव ते भवन्ति** 

**अथ येऽल्पाः, कलहिनः पिशुना उपवादिनस्ते । अथ ये प्रभवो ध्यानापादाँशा** 

**इवैव ते भवन्ति । ध्यानमुपास्स्वेति ॥ १ ॥** 

****

**स यो ध्यानं ब्रह्मेत्युपास्ते, यावत् ध्यानस्य गतम्, तत्रास्य यथाकामचारो** 

**भवति, यो ध्यानं ब्रह्मेत्युपास्ते ।** 

****

**अस्ति भगवो ध्यानात् भूय इति । ध्यानाद्वाव भूयोऽस्तीति । तन्मे भगवान्** 

**ब्रवीत्विति ॥ २ ॥** 

****

**॥ इति षष्ठः खण्डः ॥** 

****

****

**प्र. - ध्यानं वाव**  इत्यादि । 'ध्यानं हि विजातीयप्रत्ययान्तराव्यवहितमेकचिन्तनम्'

इति 'ध्याना**च्च** ' (ब्र.सू.-४-१-८) इति सूत्रे भाषितम् । यथा योगी ध्यायन् निश्चलो भवति,

एवं पृथिव्यादयोऽपि ध्यानलक्षणस्वमाहात्म्यप्रख्यापनायेव निश्चलाः सन्तः ध्यानम्

अभिनयन्ति । अत: ध्यानं माहात्म्यहेतुः इत्यर्थः । सूत्रितञ्च, 'अचलत्वञ्चापेक्ष्य' (ब्र.सू.४-१-९)

इति । तत्र हि तिष्ठन् आसीनः शयानो वा ध्यानमनुतिष्ठेत् , विशेषाभावादिति **प्राप्ते** 

अभिधीयते - 'आसीनः सम्भवात्' । (ब्र.सू. ४-१-७) आसीन: उपासनमनुतिष्ठेत् ।

कृतः ? सम्भवात् । आसीनस्यैव हि 'एकाग्रचित्तता' सम्भवति । स्थितिगत्योः प्रयत्नसापेक्षत्वात्

शयने च निद्रासम्भवात् । 'ध्यानाञ्च' (ब्र.सू.४-१-८) विजातीयप्रत्ययान्तराव्यवहितचिन्ता-

लक्षणध्यानलक्षणत्वात् उपासनस्य, तत्र च चित्तैकाग्र्यावश्यंभावेन, तत्सिद्धये आसीनत्वस्य

आपेक्षितत्वा**च्च**  । 'अचलत्वञ्चापेक्ष्य' (ब्र.सू.४-१-९) । निश्चलत्वरूपं सादृश्यमपेक्ष्य

**ध्यायतीव पृथिवी ध्यायतीवान्तरिक्षम्**  इत्यादौ **ध्यायति**  शब्दप्रयोगदर्शनात् ध्यातुः

निश्चलत्वस्य अपेक्षितत्वात् , आसीनस्यैव च निश्चलत्वसम्भवात् आसीनस्यैव उपासनम्

इत्यर्थः । 'स्मरन्ति च' (ब्र.सू.४-१-१०) 'उपविश्याऽऽसने युञ्ज्याद्योगमात्मविशुद्धये'

(भ.गी.६-१२) इति ध्यानाङ्गतया आसीनता स्मर्यते । अतः ध्याने चित्तैकाग्र्यस्य

अत्यावश्यकत्वात् तदर्थम् आसीनत्वम् अपेक्षितम् ।

'यत्रैकाग्रता तत्राविशेषात्' । (ब्र.सू.४-१-११) यत एव चित्तैकाग्र्यं प्रधानहेतुः,

अत एव यस्मिन् देशे चित्तैकाग्र्यं भवति, स एव देशोऽपेक्षितः । 'समे शुचौ

शर्क राव**ह्नि** वालु काविवर्जिते' (श्वे.उ.२-१०) इत्यादिदेशविशेषनियमस्यापि

चित्तैकाग्र्यसिद्ध्यर्थत्वात् चित्तैकाग्र्यविरोधे सोऽपि नादर्तव्यः इत्यर्थः इति स्थितम् ।

प्रकृतमनुसरामः ।

**तस्माद्य इह**  इत्यादि । ध्यानमापन्नाः **ध्यानापादाः**  । ये मनुष्याणां मध्ये धनादिभिः

महान्तः ते, ध्यानापादानां ध्यातॄणाम् **अंशा इव**  सदृशा इव भवन्ति । यथा ध्यातारोऽवचनाः,

एवं महान्तोऽपि अवचनतया ध्यातृसादृश्यं प्रतिपद्यन्ते इत्यर्थः । तन्न्यूनत्वे सति तत्सदृशत्वं

तदंशत्वम् । महान्तोऽपि मनुष्याः यतः ध्यातॄणाम् अंशाः अतः ध्यानं श्रेष्ठम् इत्यर्थः ।

**अथ येऽल्पाः**  इति । **ये अल्पाः**  - क्षुद्राः, ते **कलहिन** : - कलहशीलाः । **पिशुनाः** 

परदोषोद्भावकाः, **उपवादिनः**  परेषां समीपे तद्दोषवदनशीलाः । वाचाटा: भवन्ति, न तु

ध्यातृसादृश्यलेशमपि प्रतिपद्यन्ते इत्यर्थः । **अथ ये प्रभवो**  इत्यादि । ये तु **प्रभवः**  महान्तः

ते अजल्पकाः सन्तः ध्यातृसदृशाः भवन्ति । अतो ध्यानम् उपास्स्व इत्यर्थः ॥ १ ॥

**स यो ध्यानम्**  इत्यादि । सर्वं पूर्ववत् ॥ २ ॥

****

**॥ इति षष्ठखण्डभाष्यम् ॥** 

****

**सप्तमः खण्डः** 

****

**\[ध्यानात् विज्ञानस्य श्रेष्ठत्वम्\]** 

****

**विज्ञानं वाव ध्यानात् भूयः । विज्ञानेन वा ऋग्वेदं विजानाति यजुर्वेर्दै** 

**सामवेदमाथर्वणं चतुर्थमितिहासपुराणं पञ्चमं वेदानां वेदं पित्र्यँ राशिं देवं निधिँ** 

**वाकोवाक्यमेकायनं देवविद्यां ब्रह्मविद्यां भूतविद्यां क्षुत्रविद्यां नक्षत्रविद्याँ** 

**सर्पदेवजनविद्याम् । दिवञ्च पृथिवीञ्च वायुञ्चाकाशञ्चापश्च तेजश्च देवाँश्च मनुष्याँश्च** 

**वयाँसि च तृणवनस्पतीन् श्वापदानि आकीटपतङ्गपिपीलिकं धर्मञ्चाधर्मञ्च** 

**सत्यञ्चानृतञ्च साधु चासाधु च हृदयज्ञञ्चाहृदयज्ञञ्चान्नञ्च रसञ्चेमञ्च लोकममुञ्च** 

**विज्ञानेनैव विजानाति । विज्ञानमुपास्स्वेति ॥ १ ॥** 

****

**स यो विज्ञानं ब्रह्मेत्युपास्ते, विज्ञानवतो वै स लोकान् ज्ञानवतोऽभिसिद्ध्यति** 

**यावद्विज्ञानस्य गतम्, तत्रास्य यथाकामचारो भवति, यो विज्ञानं ब्रह्मेत्युपास्ते ।** 

****

**अस्ति भगवो विज्ञानाद्भूय इति । विज्ञानाद्वाव भूयोऽस्तीति । तन्में भगवान्** 

**ब्रवीत्विति ॥ २ ॥** 

****

**॥ इति सप्तमः खण्डः ॥** 

**प्र. - विज्ञानं वाव**  इत्यादि । प्रमाणजन्यज्ञानरूपस्य विज्ञानस्य स्मृतिसन्ततिलक्षणं

ध्यानं प्रति हेतुत्वात् ततो भूयस्त्वं द्रष्टव्यम् । शिष्टं पूर्ववत् ॥ १ ॥

**स यो विज्ञानम्**  इत्यादि । ज्ञानविज्ञानशब्दयोः सामान्यविशेषरूपत्वात् विज्ञानवतो

ज्ञानवतो लोकान् इत्युपपत्तिः । शिष्टं स्पष्टम् ॥ २ ॥

****

**॥ इति सप्तमखण्डभाष्यम् ॥** 

****

**अष्टमः खण्डः** 

**\[विज्ञानात् बलस्य श्रेष्ठत्वम्\]** 

****

**बलं वाव विज्ञानाद्भूयः । अपि ह शतं विज्ञानवतामेको बलवानाकम्पयते । स** 

**यदा बली भवति, अथोत्थाता भवति, उत्तिष्ठन् परिचरिता भवति ; परिचरन्नुपसत्ता** 

**भवति ; उपसीदन् द्रष्टा भवति, श्रोता भवति, मन्ता भवति बोद्धा भवति, कर्ता** 

**भवति, विज्ञाता भवति । बलेन वै पृथिवी तिष्ठति, बलेनान्तरिक्षम्, बलेन** 

**द्यौर्बलेन पर्वता बलेन देवमनुष्या बलेन पशवश्च वयाँसि च तृणवनस्पतयः** 

**श्वापदान्याकीटपतङ्गपिपीलिकं बलेन लोकस्तिष्ठति । बलमुपास्स्वेति ॥ १ ॥** 

****

**स यो बलं ब्रह्मेत्युपास्ते, यावद्वलस्य गतम् तत्रास्य यथाकामचारो भवति,** 

**यो बलं ब्रह्मेत्युपास्ते ।** 

**अस्ति भगवो बलाद्भूय इति । बलाद्वाव भूयोऽस्तीति । तन्मे भगवान्** 

**ब्रवीत्विति ॥ २ ॥** 

****

**॥ इति अष्टमः खण्डः ॥** 

**प्र.-बलं वाव विज्ञानात्**  इत्यादि । एको हि बलवान् हस्ती विज्ञानवतां

मनुष्याणां शतमपि आकम्पयते । किञ्च सति बले गुर्वादिषु दृष्टेषु अभ्युत्थानम्

‘उपचर्या', उपसदन, श्रवण-मनन-निदिध्यासनसाक्षात्काराः कर्मविषय**कतृत्वं** 

कृतविषयकज्ञानम् इत्येतत् सर्वं बले सत्येव भवति । अत: विज्ञानापेक्षया **बलमेव** 

भूयः इत्यर्थः । **बलेन वै**  इत्यादि । स्पष्टम् ॥१॥

**स यो बलम्**  इत्यादि । स्पष्टोऽर्थः ॥२॥

****

**॥ इति अष्टमखण्डभाष्यम् ॥** 

****

**नवमः खण्डः** 

**\[बलात् अन्नस्य श्रेष्ठत्वम्\]** 

****

**अन्नं वाव बलाद्भूयः । तस्माद् यद्यपि दशरात्रीर्नाश्नीयात्, यद्युह जीवेत्** 

**अथवा, अद्रष्टाऽश्रोताऽमन्ताऽबोद्धाऽकर्ताऽविज्ञाता भवति । अथान्नस्याऽऽये** 

**द्रष्टा भवति, श्रोता भवति, मन्ता भवति, बोद्धा भवति, कर्ता भवति, विज्ञाता** 

**भवति । अन्नमुपास्स्वेति ॥ १ ॥** 

****

**स योऽन्नं ब्रह्मेत्युपास्ते, अन्नवतो वै स लोकान् पानवतोऽभिसिद्ध्यति,** 

**यावदन्नस्य गतम् तत्रास्य यथाकामचारो भवति, योऽन्नं ब्रह्मेत्युपास्ते ।** 

****

**अस्ति भगवोऽन्नाद् भूय इति । अन्नाद्वाव भूयोऽस्तीति । तन्मे भगवान्** 

**ब्रवीत्विति ॥ २ ॥** 

****

**॥ इति नवमः खण्डः ॥** 

****

**प्र-अन्नं वाव**  इत्यादि । बलसंपादकत्वात् अन्नमेव बलात् यः । अत **एव** 

यदि कश्चित् पुमान् दशरात्रीर्नाश्रीयात् तर्हि बलहान्या म्रियते एव । अथवा **यदि** 

कश्चित् 'जीवेत् तर्हि दृष्टत्वश्रोतृत्वादिरहि: एवं भवेत् । **अद्रष्टा अश्रोता**  इति छेद: ।

अथान्नस्य इत्यादि। **अन्नस्य आये**  लाभे सति । अन्नस्याये इति पाठे छान्दस: एकारस्य

**ऐकार** :। । अन्नस्यायीति पाठेऽपि आय: लाभ:। अन्नस्यायी लब्धवान् इत्यर्थः । अतश्च

अन्वयव्यतिरेकाभ्यां अन्नस्यैव बलादिहेतुत्वदर्शनात् इति भावः । शिष्टं स्पष्टम् ॥ १॥

**स योऽन्नं ब्रह्मेत्युपास्ते**  इत्यादि । पानवत: पेयप्रचुरान् इत्यर्थः । शिष्टं स्पष्टम् ॥ २ ॥

**॥ इति नवमखण्डभाष्यम् ॥** 

****

**दशमः खण्डः** 

****

**\[अपां श्रेष्ठत्वम् \]** 

****

**आपो वा अन्नाद् भूयस्यः तस्माद् यदा सुवृष्टिर्न भवति, व्याधीयन्ते** 

**प्राणाः, अन्नं कनीयो भविष्यतीति । अथ यदा सुवृष्टिर्भवति, आनन्दिनः प्राणा** 

**भवन्ति, अन्नं बहु भविष्यतीति । आप एवेमा मूर्ताः येयं पृथिवी, यदन्तरिक्षम्,** 

**यद् द्यौः, यत् पर्वताः, यद्देवमनुष्याः, यत् पशवश्च वयाँसि च : तृणवनस्पतयः** 

**श्वापदान्याकीटपतङ्गपिपीलिकमाप एवेमा मूर्ताः । अप उपास्स्वेति ॥ १ ॥** 

****

**स योऽपो ब्रह्मेत्युपास्ते, आप्नोति सर्वान् कामाँस्तृप्तिमान् भवति, यावदपां** 

**गतम्, तत्रास्य यथाकामचारो भवति, योऽपो ब्रह्मेत्युपास्ते ।** 

****

**अस्ति भगवोऽद्भ्यो भुय इति । अद्भ्यो वाव भूयोऽस्तीति । तन्मे भगवान्** 

**ब्रवीत्विति ॥२॥** 

****

**॥ इति दशमः खण्डः ॥** 

**प्र. आपो वा अन्नात्**  इत्यादि । यस्मिन् काले शोभना वृष्टिः न भवति तदा

अन्नं **कनीयः**  अल्पं भविष्यति इति **प्राणाः**  प्राणिनः **व्याधीयन्ते**  दुःखिनः भवन्ति । यदा

शोभना वृष्टिः भवति, तदा अन्नं बहु भविष्यति इति **आनन्दिन:**  हृष्टा: भवन्ति । आप

**एवेमा मूर्ताः**  । **इमा** : वक्ष्यमाणाः, **मूर्ताः**  - भूतिभेदाकारपरिणता: पृथिवी अन्तरिक्षादि

कीटपतङ्गापिपीलिकान्ता: आप एव इत्यर्थः । शिष्टं स्पष्टम् ॥ १॥

**स योऽपो**  इत्यादि । अपाम् उपासकस्य कामानाम् अप्तिः युक्ता एवेति भावः ।

शिष्टं पूर्ववत् ॥२॥

****

**॥ इति दशमखण्डभाष्यम् ॥** 

****

**एकादशः खण्डः** 

**\[अभ्द्यः तेजसः श्रेष्ठत्वम् \]** 

****

**तेजो वा अभ्द्यो भूयः । तद्वा एतद्वायुमागृह्याऽऽकाशम् अभितपति । तदाहुः,** 

**निशोचति, नितपति, वर्षिष्यति वा इति । तेज एव तत् पूर्वं दर्शयित्वाऽथाप:** 

**सृजते । तदेतदूर्ध्वाभिश्च तिरश्चीभिश्च विद्युद्भिर्हादाश्चरन्ति । तस्मादाहुः - विद्योतते,** 

**स्तनयति, वर्षिष्यति वा इति । तेज एव तत् पूर्वं दर्शयित्वाऽथापः सृजते । तेज** 

**उपास्स्वेति ॥१॥** 

****

**स यस्तेजो ब्रह्मेत्युपास्ते ; तेजस्वी वै स तेजस्वतो लोकान्** 

**भास्वतोऽपहततमस्कान् अभिसिद्ध्यति, यावत् तेजसो गतम्, तत्रास्य यथाकामचारो** 

**भवति, यस्तेजो ब्रह्मेत्युपास्ते ।** 

****

**अस्ति भगवस्तेजसो भूय इति । तेजसो वाव भूयोऽस्तीति । तन्मे भगवान्** 

**ब्रवीत्विति ॥ २ ॥** 

****

**॥ इति एकादशः खण्डः ॥** 

**प्र. - तेजो वा अभ्द्यो**  इत्यादि । तेजसोऽष्कारणत्वात् तेज एवा**भ्द्यो**  भूयः । तत्

तस्मात् अप्कारणत्वादेव हेतोः **एतत्**  तेजः **यदा वायुं**  स्वात्मना **आगृह्य**  निश्च**ली** कृत्य

आकाशम् अभिव्याप्य **तपति**  तदा लौकिकाः तेजः कर्तृ, जगत् **निशोचति**  - **नितरां** 

शोचति । **नितपति**  - नितरां तपति च । तस्मात् अवश्यं **वर्षिष्यति**  इत्याहुः । तेजसः

अप्कारणत्वादेव **तत्**  तेजः प्रथमतः स्वात्मानं **दर्शयित्वा**  पश्चादपः सृजते इत्यर्थः

**तदेतदूर्वाभिक्ष**  इत्यादि । **तत्**  - तस्मादेव । तेजसः अप्कारणत्वात् **एतत्**  एतस्मिन्नपि

काले ऊर्ध्वगताभिः तिर्यग्गताभिक्ष **विद्युद्भि: ह्रादाः**  स्तनयि**त्नु** शब्दाः चरन्ति ।

तद्दर्शनादेव लौकिकाः **विद्योतते, स्तनयति, वर्षिष्यति, वा**  इति वदन्ति इत्यर्थः । अत

एव कारणभूतं **तत्तेजः**  स्वात्मानं प्रथमतो **दर्शयित्वाऽथापः सृजते**  । अतः पूर्वोक्तानां

भूयसीनाम् अपामपि कारणं **तेज**  उपास्स्व इत्यर्थः ॥ १ ॥

**स यस्तेजो ब्रह्मेति**  इत्यादि । तेजस्वित्वादेव लोकानां तत्कार्य प्रकाशवत्त्वलक्षणं

भास्वत्त्वम्, बाह्याभ्यन्तरान्धकारशून्यत्वरूपं अपहततमस्कत्वं च तादृशो लोकान्

स्वयमपि तेजस्वी सन् आप्नोति इत्यर्थः । शिष्टं स्पष्टम् ॥ २ ॥

****

**॥ इति एकादशखण्डभाष्यम् ॥** 

****

**द्वादशः खण्डः** 

****

**\[तेजसः आकाशस्य श्रेष्ठत्वम्\]** 

****

**आकाशो वाव तेजसो भूयान् । आकाशे वै सूर्याचन्द्रमसावुभौ** 

**विद्युन्नक्षत्राण्यग्नि: । आकाशेनाऽऽह्वयति, आकाशेन शृणोति, आकाशेन प्रतिशृणोति,** 

**आकाशे रमते, आकाशे न रमते, आकाशे जायते, आकाशमभिजायते ।** 

**आकाशमुपास्स्वेति ॥१॥** 

****

**स य आकाशं ब्रह्मेत्युपास्ते, आकाशवतो वै स लोकान् प्रकाशवतोऽसम्बाधान्** 

**उरुगायवतोऽभिसिद्ध्यति । यावदाकाशस्य गतम् तत्रास्य यथाकामचारो भवति,** 

**य आकाशं ब्रह्मेत्युपास्ते।** 

****

**अस्ति भगव आकाशद्भूय इति । आकाशाद्वाव भूयोऽस्तीति । तन्मे** 

**भगवान् ब्रवीत्विति ॥२॥** 

****

**॥ इति द्वादशः खण्डः ॥** 

**प्र.-आकाशो वाव**  इत्यादि । पूर्वखण्डोक्तयोः तेजोवाय्वोः हि आकाशः

कारणम् । अतः आकाशस्य तेजोवाय्वपेक्षया भूयस्त्वम् । अत एव आदित्यादि-

ज्योतिर्मण्डलम् आकाशाश्रितम् आकाशान्तर्वर्ति । आह्वानश्रवणप्रतिश्रवणानि अपि

आकाशसाध्यानि । रममाणोऽपि जनः अकाशे । शोचन्नपि जन आकाशे । जायमानोऽपि

अङ्कुरादिः आकाशादिलक्षणम् अवकाशम् अभिलक्ष्य प्रतीक्ष्यैव जायते । अत: आकाशम्

उपास्स्व इत्यर्थः ॥ १ ॥

**स य आकाशम्**  इत्यादि । आकाशवतः विस्तारयुक्तान् । अत एव **असंबाधान्** 

अन्योन्यपीडालक्षणसम्बाधशून्यान् । **प्रकाशवत** : तेजस्विनः । **उरुगायवत** : - कीर्तिमतः

**लोकान्**  प्राप्नोति इत्यर्थः । शिष्टं पूर्ववत् ॥ २ ॥

****

**॥ इति द्वादशखण्डभाष्यम् ॥** 

****

**त्रयोदशः खण्डः** 

****

**\[आकाशात् स्मृतेः श्रेष्ठत्वम्\]** 

****

**स्मरो वा आकाशाद् भूयः । तस्माद् यद्यपि बहव आसीरन् अस्मरन्तः,** 

**नैव ते कञ्चन शृणुयुः, न मन्वीरन्, न विजानीरन्, यदा वाव ते स्मरेयुः, अथ** 

**शृणुयुः, अथ मन्चीरन्, अथ विजानीरन् । स्मरेण वै पुत्रान् विजानाति ;** 

**स्मरेण पशून् । स्मरमुपास्स्वेति ॥१॥** 

****

**स यः स्मरं ब्रह्मेत्युपास्ते, यावत् स्मरस्य गतम् तत्रास्य यथाकामचारां** 

**भवति, यः स्मरं ब्रह्मेत्युपास्ते ।** 

****

**अस्ति भगवः स्मराद् भूय इति । स्मराद्वाव भूयोऽस्तीति । तन्मे भगवान्** 

**ब्रवीत्विति ॥ २ ॥** 

****

**॥ इति त्रयोदशः खण्डः ॥** 

****

**प्र. - स्मरो वा आकाशाद्भूय**  इति । भूयः इति लिङ्गव्यत्ययः छान्दसः । **तस्माद्यद्यपि** 

इत्यादि । स्मरणशून्या एकत्र बहवः आसीनाः अपि न श्रवणादिकार्यसमर्थाः । सति

तु 'शक्त्यादि स्मरणे श्रवणादिकार्यसमर्थाः भवन्ति । अतः आकाशकार्यस्य श्रवणादे:

स्मरणाधीनत्वात् तस्य आकाशात् भूयस्त्वम् इति भावः । किञ्च **स्मरेण वै**  इत्यादि ।

स्मरणशून्यस्य न पुत्रपश्वादिज्ञानम् इत्यतः स्मरणम् उपास्स्व इत्यर्थः ॥ १ ॥

**स यः स्मरं ब्रह्म**  इत्यादि । सर्वं पूर्ववत् ॥ २ ॥

****

**॥ इति प्रयोदशखण्डभाष्यम् ॥** 

****

**चतुर्दशः खण्डः** 

****

**\[स्मृतेः आशायाः श्रेष्ठत्वम्\]** 

****

**आशा वाव स्मराद् भूयसी । 'आशयेद्वो वै स्मरो मन्त्रानधीते, कर्माणि** 

**कुरुते, पुत्रौंश्च पशूँश्चेच्छते, इमञ्च लोकममुञ्चेच्छते । आशामुपास्वेति ॥१॥** 

****

**स य आशां ब्रह्मेत्युपास्ते, आशयाऽस्य सर्वे कामाः समृद्ध्यन्ति ; अमोघा** 

**'ह्यस्याशिषो' भवन्ति, यावदाशाया गतम् तत्रास्य यथाकामचारो भवति, य** 

**आशां ब्रह्मेत्युपास्ते ।** 

**अस्ति भगव आशाया भूय इति । आशाया वाव भूयोऽस्तीति । तन्मे** 

**भगवान् ब्रवीत्विति ॥२॥** 

।

**प्र. - आशा वाव स्मरात्**  इत्यादि । **आशया**  फलेच्छया इत्यर्थः । तया **इद्ध:** 

दीपितः उत्पादितः स्मरः इष्टसाधनत्वादिविषयकं स्मरणं अध्ययनकर्मानुष्ठानादिहेतुः

भवति इत्यर्थः । किञ्च फलाशायत्ता एव पुत्रपश्वादि-इहलोकपरलोक**वाञ्छा**  । अतः

आशायाः भूयस्त्वम् इत्यर्थः ॥ १ ॥

**स य आशाम्**  इत्यादि । आशया उपासितया सर्वे कामाः समृद्धाः भवन्ति

आशाश्च अस्य सर्वाः **अमोघाः**  सफलाः भवन्ति इत्यर्थः । **यावदाशाया**  इत्यादि

स्पष्टोऽर्थः ॥ २ ॥

****

**॥ इति चतुर्दशखण्डभाष्यम् ॥** 
