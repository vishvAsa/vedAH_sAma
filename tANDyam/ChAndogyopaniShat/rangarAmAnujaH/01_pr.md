+++
title =  "प्रथमः प्रपाठकः -खण्डः 1-5"

+++
**छान्दोग्योपनिषत्**  

**\[सामवेदीयोपनिषत्\]**  

**शान्तिपाठः**  

ओम् आप्यायन्तु ममाङ्गानि वाक्प्राणश्चक्षुः श्रोत्रमथो बलमिन्द्रियाणि च सर्वाणि,

सर्वं ब्रह्मोपनिषदम्, माऽहं ब्रह्म निराकुर्यां, मा मा ब्रह्म निराकरोत् अनिराकरणमस्तु,

अनिराकरणं मेऽस्तु, तदात्मनि निरते य उपनिषत्सु धर्मास्ते मयि सन्तु, ते मयि सन्तु ॥

॥ ओं शान्तिः शान्तिः शान्तिः ॥

\*\*

**प्रथमः प्रपाठकः**  

**प्रथमः खण्डः**  

**\[प्रणवोपासनस्य रसतमत्वकामाप्तिसमृद्धिगुणकत्वादिप्रकारवैशिष्ट्यम् ।**  

**हरिः ओम् - ओमित्येतदक्षरमुद्गीथमुपासीत ; ओमिति ह्युद्गायति ।**  

**तस्योपव्याख्यानम् ॥ १ ॥**  

**प्रकाशिका**  

**\[श्रीरङ्गरामानुजमुनिविरचिता\]**  

**\[मङ्गलाचरणम्\]**  

अतसीगुच्छसच्छायमञ्चितोरःस्थलं श्रिया ।

अञ्जनाचलशृङ्गारमञ्जलिर्मम गाहताम् ॥ १ ॥

**\[आचार्यवन्दनम्\]**  

श्रीशैलपूर्णवंशाब्धि कौस्तुभस्य जगद्गुरोः ।

श्रीमतस्तातयार्यस्य चरणौ शरणं वृणे ॥ २ ॥

श्रीतातगुरुसेवाप्तवेदान्तयुगलाशयः ।

वात्स्यानन्तगुरुः श्रीमान् श्रेयसे मेऽस्तु भूयसे ॥ ३ ॥

यत्सेवावैभवाल्लब्धा मया परमहंसता ।

तमहं शिरसा वन्दे परकालमुनीश्वरम् ॥ ४ ॥

व्यासं लक्ष्मणयोगीन्द्रं प्रणम्यान्यान् गुरूनपि ।

छन्दोगोपनिषद्व्याख्यां करवाणि यथामति ॥ ५ ॥

ब्रह्मविद्यौपयिकं कर्माङ्गविषयम् आदौ उपासनम् उपदिश्यते । **ओमित्येतदक्षर**  

**मुद्गीथमुपासीत इति । उद्गीथं**  ' - उद्गीथभक्त्यवयवभूतम्' 'ओम्' इत्येतदक्षरम् उपासीत

इत्यर्थः । 'ओम' इत्यक्षरस्य' उद्गीथत्वासम्भवेन, सामानाधिकरण्यार्थम् उद्गीथपदस्य वा

अक्षरपदस्य वा मुख्यार्थत्यागेन लक्षणायां समाश्रयणीयायाम् , ‘एतस्यैवाक्षरस्य उपव्याख्यानम्'

इत्युपसंहारानुगुण्यात्, उद्गीथशब्दस्य जघन्यतया च, तस्यैव उद्गीथावयवलक्षकत्वं युक्तम् ,

न तु मुख्यस्य 'ओम्' इत्येतदक्षरम् इत्यस्य ओङ्कारावयवयुक्तोद्गीथलक्षकत्वं युक्तमिति

द्रष्टव्यम् । स्वयमेव श्रुतिः ओङ्कारस्य उद्गीथशब्दप्रतिपाद्यत्वे हेतुमाह - **ओमिति ह्युगायति**  

इति । लोके 'ओम्' इति हि आरभ्यैव उद्गायति । अतः उद्गीथावयवत्वात् उद्गीथशब्दप्रतिपाद्यत्वं

युक्तमित्यर्थः । **तस्योपव्याख्यानं । तस्य**   - ओमित्यक्षरस्य **उपव्याख्यानं'**   - इदमुपासनं

एवं 'विभूतिः' एवं फलमित्यादिकथनम् क्रियते इति शेषः ।

**एषां भूतानां पृथिवी रसः, पृथिव्या आपो रसः, अपामोषधयो रसः,**  

**ओषधीनां पुरुषो रसः । पुरुषस्य वाक् रसः, वाचः ऋक् रसः, ऋचः साम रसः,साम्नः उद्गीथो रसः ॥ २ ॥**  

**प्र. - एषां । एषां**   - स्थावरजङ्गमात्मक **भूतानां पृथिवीरसः**   - परायणम् ।

भूतानां पृथिव्याधारकत्वात् इति भावः । **पृथिव्या आपो रसः**   । तस्याः 'जलप्रकृतिकत्वात्

इति भावः । **अपामोषधयो रसः**   । तत्परिणामत्वात् इति भावः । **ओषधीनां पुरुषो**  

**रसः**   । अन्नपरिणामत्वात् शरीरस्य इति भावः । **पुरुषस्य वाग्रसः**   । वाचोऽत्युपकारकत्वात्

इति भावः । **वाच ऋग्रसः**   । ऋचां गम्भीरार्थकत्वात् इति भावः । **ऋचः साम रसः**   ।

गीतिसारत्वात् साम्नाम् इति भावः । **साम्न उद्गीथो रसः**   । श्राव्यत्वात् सारः इत्यर्थः ।

अत्र उद्गीथशब्देन उद्गीथावयवः ओङ्कारः उच्यते ॥

**\['ओङ्कारः' रसतमः\]**  

**स एष रसानाँ रसतमः परमः परार्ध्योऽष्टमो यदुद्गीथः ॥ ३ ॥**  

**प्र.- स**  : **एषः**  ......**परमः**   । स एषः 'ओङ्कारः' रसतमः **परमः**   -

भूतादीनाम् उत्तरोत्तररसानाम् अतिशयितो रसः । इतोऽधिको रसो नास्तीत्यर्थः ।

**परार्ध्यः**   - परस्य ब्रह्मणः **अर्धं**   - स्थानम् अर्हति इति परार्ध्यः । 'छन्दसि च' (पा.सू. ५-१-

६७) इति यत् । ब्रह्मवत् ओङ्कारस्यापि उपास्यत्वात् इति भावः । **अष्टम**  : अयम्

उद्गीथः 'पृथिवी रसः पृथिव्या आपो रस' इति परिगणनायाम् अष्टमः इत्यर्थः। **यदुद्गीथः**   ।

**यः**   उद्गीथ इत्यर्थः ॥

**\[सर्वकामाप्तिगुणकः ओङ्कारः'\]**  

**कतमा कतमर्क् , कतमत् कतमत् साम, । कतमः कतम उद्गीथ इति विमृष्टं**  

**भवति ॥ ४ ॥**  

प्र. -'वाच ऋग्रसः, ऋचः सामरसः साम्न उद्गीथोरसः' इति ऋक्सामोद्गीथानां

प्रस्तुतत्वात् 'तानि' विमृशति **कतमा**   इति । **कतमा कतमा**   इति वीप्सा आदरार्था ।

का ऋग् इत्यर्थः । एवमुत्तरत्रापि **कतमत् कतमत् साम**   इत्यादौ द्रष्टव्यम् । **इति**  

**विमृष्टं भवति**   । विमर्शः कृतो भवतीत्यर्थः ॥

**\[ओङ्कारः ऋक्सामभ्यां मिथुनरूपः\]**  

**वागेवर्क् प्राणः साम, ओमित्येतदक्षरमुद्गीथः । तद्वा एतन्मिथुनम् ,**  

**यद्वाक् च प्राणश्च, ऋक् च साम च ॥ ५ ॥**  

**प्र.**   - विमर्शनिष्पन्नम् अर्थम् आह **वागेव**   - **उद्गीथः**   इति । ऋचो

वागिन्द्रियोच्चारणसाध्यत्वात् **वागेव ऋक्**   सामगानस्य प्राणनरूपश्वासधारणसाध्यत्वात् प्राणः

एव साम । उद्गीथ भक्त्यवयवत्वात् ओमित्यक्षरमेव उद्गीथः इत्यर्थः । **तद्वा......प्राणश्च**   ।

स्त्रीलिङ्गशब्दवाच्यतया वाचः स्त्रीत्वं प्राणस्य पुल्लिङ्गशब्दवाच्यतया पुंस्त्वम् इति भावः ।

ऋक् च साम च । अत्रापि तदेतत् मिथुनमिति अनुषज्यते । उक्तरीत्या वाक्प्राणयोः

मिथुनत्वेन तदभिन्नत्वेन ऋक्सामयोः अपि मिथुनत्वं द्रष्टव्यम् ॥

**\[मिथुनरूपस्य फलम्\]**  

**तदेतन्मिथुनम् ओमित्येतस्मिन्नक्षरे सँसृज्यते, यदा वै मिथुनौ समागच्छतः,**  

**आपयतो वै तावन्योन्यस्य कामम् ॥ ६ ॥**  

**प्र. - तदेतत् - संसृज्यते**   । ऋक्सामात्मकं तदेतत् मिथुनं ओमिति एतस्मिन् अक्षरे

उद्गीथावयवभूते संसृज्यते । उद्गीथस्य ऋगारूढसामभक्तिरूपत्वेन ऋक्सामरूपतया

उद्गीथावयवप्रणवस्य 'ऋक्सामभ्यां' संसृष्टत्वात् तदात्मकमिथुनेन संसृष्टत्वम् इत्यर्थः ।

वाक्प्राणात्मकमिथुनाध्यासविशिष्टऋक्सामसंसृष्टतया उद्गीथावयवप्रणवोपासनं कर्तव्यम्

इत्यर्थः ।

**यदा - कामम्**   । यदा दम्पती मिथुनीभूतौ ग्राम्यधर्माय संसृज्येयाताम् , तदा

अन्योन्यकामप्रापकत्वं प्रसिद्धम् इत्यर्थः । मिथुनौ इति पुंस्त्वद्विवचने छान्दसे। ततश्च :

ओङ्कारोऽपि स्वसंसृष्टमिथुनेन कामप्रापकः इति भावः ॥

**\[उद्गीथोपासनस्य फलम्\]**  

**आपयिता ह वै कामानां भवति, य एतदेवं विद्वानक्षरमुद्गीथमुपास्ते ॥ ७ ॥**  

**प्र.**   -तदुपासकोऽपि उद्गाता स्वोपास्यौङ्कारवत् यजमानकामप्रापकः इत्याह

**आपयिता उपास्ते**   । 'कामाप्त्यादि विशिष्टोद्गीथावयवोपासनस्य यजमानगतकामाप्तिः

एव फलमित्यर्थः ॥

**तद्वा एतदनुज्ञाक्षरं यद्धि किञ्चानुजानात्योमित्येव तदा हैषो एव समृद्धिर्यदनुज्ञा**  

**समर्द्धयिता ह वै कामानां भवति य एतदेवं विद्वानक्षरमुद्गीथमुपास्ते ॥ ८ ॥**  

**प्र. - तद्वा एतदनुज्ञाक्षरम्**   । ओङ्कारः अनुज्ञाक्षरमित्यर्थः । तदेव उपपादयति

**यद्धि......तदाह**   । 'लोके हि' अनुज्ञां प्रयच्छन् पुरुषः ओमिति अनुजानाति इत्यर्थः । **एषो......ज्ञा**   ।

उशब्दः प्रसिद्धौ । लोके समृद्धिमान् हि 'ओम्' इति अनुज्ञां प्रयच्छति । अतः

अनुज्ञारूपस्य ओङ्कारस्य समृद्धिमूलत्वात् अनुज्ञारूपः ओङ्कारः एव समृद्धिः इत्यर्थः । एवं

समृद्धिगुणविशिष्ट - ओङ्कारोपासनस्य फलमाह - **समर्द्धयिता......उपास्ते**   इति ।

यजमानस्य कामसमृद्धिं करोति इत्यर्थः ॥

**\[ओङ्कारस्य स्तुतिः\]**  

**तेनेयं त्रयी विद्या वर्तते, ओमित्याश्रावयति, ओमिति शँसति, ओमित्युद्गायति**  

**एतस्यैवाक्षरस्यापचित्यै महिना रसेन ॥ ९ ॥**  

प्र. उपास्यम् ओङ्कारं प्ररोचनार्थं स्तौति - **तेनेयं**   इत्यादिना । **तेन**   -

प्रकृतेन **उपास्येन**   औङ्कारेण **त्रयी विद्या**  ' - त्रयीविहितं कर्म प्रवर्तते इत्यर्थः । तदेव उपपादयति -

**ओमिति-उद्गायति**   । ओङ्कारपूर्वकत्वात् आश्रावणशंसनोद्गानानाम् इत्यर्थः । किमिति

ओङ्कारपूर्वकमेव आश्रावणादिकं क्रियते इत्यत्राह - **एतस्यैव रसेन । रसेन**   - सारभूतेन

**महिमा**   - माहात्म्येन युक्तस्य **एतस्य**   - ओङ्कारलक्षणस्य अक्षरस्य **अपचित्यै**   - पूजार्थम् इत्यर्थः ॥

**\[उद्गीथविद्याफलं वीर्यवत्तरत्वम् \]**  

**तेनोभौ कुरुतो यश्चैतदेवं वेद, यश्च न वेद ; नाना तु विद्या चाविद्या च ;**  

**यदेव विद्यया करोति श्रद्धयोपनिषदा, तदेव वीर्यवत्तरं भवति ॥ इति**  

**खल्वेतस्यैवाक्षरस्योपव्याख्यानं भवति ॥ १० ॥**  

**॥ इति प्रथमः खण्डः ॥**  

**प्र.**   - 'ननु अनेवंविद्भिरपि' कर्मणः अनुष्ठीयमानत्वदर्शनात् विद्यावैयर्थ्यम्

इत्याशंक्य, सत्यं, विद्वद्भिः अविद्वद्भिः अपि लोके ओङ्कारेण कर्मानुष्ठीयते

तथाऽपि विद्याविद्ये विलक्षणफले ; विद्यया क्रियमाणं हि कर्म वीर्यवत्तरं भवति ;

अतादृशं तु न तथा इत्याह - **तेनोभो**   इत्यादिना । **नाना तु**   विलक्षणफले इत्यर्थः ।

**यदेव**   ; कर्म इत्यर्थः । **विद्या**   - उपासनम् । **श्रद्धा**   - आस्तिक्यबुद्धिः । उपनिषच्छब्देन

उपनिषज्जन्यं ब्रह्मात्मकत्वज्ञानमुच्यते । कर्मणः वीर्यवत्तरत्वं नाम प्रबलकर्मान्तरा :

प्रतिबद्धफलकत्वम् ॥

**इति...... भवति**   । रसतमत्व-कामाप्ति-समृद्धि-गुणकत्वादिभिः उक्तप्रकारैः

विशिष्टम् अभिहितम् उपासनं सर्वमेतत् अक्षरविषयकमेव इत्यर्थः । ततश्च

उपास्यभेदशङ्का न कार्या इति भावः ॥

एतत्खण्डान्तर्गतवाक्यविषयाणि अधिकरणानि उपन्यस्यन्ते

अङ्गपादे - 'स एष रसानां रसतमः परमः परार्ध्योऽष्टमी यदुद्गीथः' इत्येवं

जातीयकानां वाक्यानाम्', 'इयमेव जुहूः, स्वर्गो लोक आहवनीयः' इत्यादिवाक्यवत्

स्तावकत्वमेव, न तु रसतमत्वादिलक्षणोपास्यगुणसमर्पकत्वम् । 'ओमित्येतदक्षरमुद्गीथमुपासीत'

इति न उपासनं विधीयते । 'उद्गीथविधि सिद्धानुष्ठानौपयिकज्ञानसामान्यवाची हि

उपासनशब्दः । अतोऽनुवाद एव । ततश्च रसतमत्वादिवाक्ये समभिव्याहृतविध्यभावेन

तदेकवाक्यतया स्तावकत्वाभावेन 'उद्गीथपदो पस्थापि तक्रतु' प्रकरणगत -

उद्गीथविध्येकवाक्यतया एव रसतमादिवाक्यानां स्तावकत्वम् । न च स्तावकवाक्यानां

स्तुत्यविधिसमभिव्याहारनियमोऽस्ति । “एतद्ब्राह्मणान्येव पञ्चहवींषि, यद्ब्राह्मणानीतराणि"

इति अतिदिष्टार्थवादेषु व्यभिचारात् । अस्तु वा "उद्गीथमुपासीत" इति उपासनविधिः;

तदेकवाक्यता च "रसतमत्वा' दिवाक्यानाम् - तथाऽपि रसतमादिवाक्यानां न

उपासनविषयसमर्पकत्वेन एकवाक्यत्वम् , “ओमित्येतदक्षरम्" इत्यनेनैव उपास्यस्य

लाभात् । अपितु उपास्योद्गीथस्तावकत्वेनैव ; 'उपास्योद्गीथमादाय स्तुतिमात्रस्य उपलम्भात्

इति 'स्तुतिमात्रमुपादानादिति चेत्' (ब्र.सू. ३-४-२१) इति सूत्रखण्डेन पूर्वपक्षं कृत्वा',

'नापूर्वत्वात्' इति सूत्रखण्डेन च, 'भावशब्दाच्च' (ब्र.सू.३-४-२२) इति सूत्रेण च

सिद्धान्तः कृतः ।

अयमर्थः - उद्गीथे रसतमत्वादीनां मानान्तराप्राप्तत्वेन अनुवादमुखेन स्तुत्यसम्भवात् ।

'इयमेव जुहूः' इत्यादौ जुहूविधेः सन्निहिततया तदेकवाक्यत्वेन तत्स्तावकत्व सम्भवेऽपि

क्रतुप्रकरणगतोद्गीथविधेः असन्निहिततया तदेकवाक्यत्वाभावात् । 'एतद्ब्राह्मणान्येव

पञ्च हवींषि' इत्यादिवत् तदेकवाक्यताकल्पकवचनान्तराभावात् । ओमित्येतदक्षरमुद्गीथमुपासीत'

इति सन्निहिते विस्पष्ट विधिप्रत्यययुक्ते क्रियावाचिनि भावशब्दे विद्यमाने तदेकवाक्यताम्

अनादृत्य क्रतुप्रकरणगतोद्गीथविध्येकवाक्यताकल्पनस्य अन्याय्यत्वात् ।

ननु सन्निहितोपासनविध्येकवाक्यत्वेऽपि उपास्योद्गीथस्तावकत्वेनैव

रसतमादिवाक्यानाम् एकवाक्यताऽस्तु; न तु उपास्यसमर्पकत्वेन इति चेन्न;

उपासनविषयसमर्पकतया प्रवृत्तिविशेषकरत्वे सम्भवति व्यर्थप्रायस्तुतित्वकल्पनायाः

अयुक्तत्वात्' । अतः रसतमत्वादिकमपि उपास्यमेव । ततश्च रसतमत्वादिविशिष्टया

एव उद्गीथोपासनं कर्तव्यं तत्तत्फलार्थिभिः इति स्थितम् ।

तथा-ओमित्येतदक्षरमुद्गीथमुपासीत' इत्यादौ निर्विशेषसामान्येन

व्यवहारासम्भवात् विशेषाकाङ्क्षायां तत्तच्छाखागतानामेव उद्गीथव्यक्तीनां सन्निहितत्वात्

तन्मात्रविषयत्वमेव उद्गीथश्रुतेः' युक्तम् । ततश्च ताण्डिशाखागतरसतमत्व-कामाप्ति-

हिरण्मयपुरुष-आकाशादिदृष्टिविशिष्टोपासने ताण्डिशाखागतोद्गीथव्यक्तेरेव क्रतुमध्यप्रयुक्तायाः

उपास्यत्वम्, न तु शाखान्तरगतोद्गीथव्यक्तेः । न च सर्वशाखागतोद्गीथानाम् ऐक्यं

शंक्यम् - स्वरादिभेदेन उद्गीथव्यक्तीनां भिन्नत्वात् । न च उद्गीथश्रुतेः संकोचलक्षणबाधप्रसङ्गः

इति वाच्यम् - शुक्लपटमानय इत्यादौ पटशब्दस्य व्यक्तिविशेषार्थकत्वेऽपि,

"जातिव्यक्ती गृहीत्वेह वयं तु 'श्रुत' लक्षिते ।

"कृष्णादि यदि मुञ्चामः का श्रुतिस्तत्र पीड्यते" ॥ (श्लो.वा.३४८)

इति न्यायेन श्रुत्यर्थभूतायाः पटत्वजातेः, लक्ष्यायाः व्यक्तेश्च अपरित्यागेन पटश्रुत्यबाधः

इत्युक्तरीत्या उद्गीथश्रुतेरपि अबाधात् तत्तच्छाखागतोद्गीथमात्रविषयत्वमेव - इति पूर्वपक्षे

प्राप्ते,

उच्यते - ‘अङ्गावबद्धास्तु न शाखासु हि प्रतिवेदम्' (ब्र.सू. ३-३-५३) तु शब्दः

पूर्वपक्षव्यावृत्त्यर्थः । उद्गीथाद्यङ्गावबद्धाः उपासनाः तत्तच्छाखागंतोद्गीथव्यक्तिषु एव न

व्यवतिष्ठेरन् । अपितु प्रतिशाखं संबध्येरन् । शुक्लं पटमानय इत्यादौ

शुक्लपदसमभिव्याहारान्यथानुपपत्त्या विशिष्टैकार्थप्रत्यायनाय अविशेषप्रवृत्तश्रुतेः पीडनेऽपि

प्रकृते तादृशबाधकाभावेन अविशेषप्रवृत्तोद्गीथश्रुतेः सन्निधिमात्रेण 1 संकोचाभावात्॥

शाखान्तरगतः क्रतु मध्ये प्रयुज्यमानः उद्गीथः शाखान्तरोक्तोपासनप्रकारेणापि उपास्य

इत्यर्थः ।

'मन्त्रादिवद्वाऽविरोधः' (ब्र.सू. ३-३-५४) । शाखान्तराम्नातानां मन्त्रादीनां

शाखान्तराम्नातक्रतुसम्बन्धवत् शाखान्तरगत उपासनानामपि शाखान्तरगतोद्गीथसम्बन्धे

विरोधाभावात् इति स्थितम् ।

तथा गुणोपसंहारपादे 'ओमित्येतदक्षरमुद्गीथमुपासीत' इत्यादिना विहितानाम्

अङ्गावबद्धोपासनानाम् अव्यभिचरितक्रतुसम्बन्धिजुहूपस्थापित क्रतुफलनिराकाङ्क्षपर्णतादिवत्

अव्यभिचरितक्रतुसम्बन्धि उद्गीथोपस्थापितक्रतुफलेनैव नैराकाङ्क्ष्यात्, ‘तदेव वीर्यवत्तरं

भवति' इति वीर्यवत्तरत्वादिश्रवणानाम् अर्थवादत्वात् व्रीहिप्रोक्षणपर्णतादिवत् अङ्गत्वात्

उपासनानि क्रतो नियमेन उपादेयानि इति पूर्वपक्षे प्राप्ते - उच्यते । 'तन्निर्धारणानियमस्तदृष्टेः

पृथग्घ्यप्रतिबन्धः फलम्' (ब्र.सू. ३-३-४१) । निर्धारणं 'निश्चयेन मनसोऽवस्थापनम् ।

ध्यानम् इत्यर्थः। तस्य उपासनस्य अनियमः नियमेन अननुष्ठानम्, 'तेनोभौ कुरुतो

यश्चैतदेवं वेद यश्च न वेद' इति अनियमदर्शनात्। तस्य उपासनस्य प्रबलकर्माप्रतिबन्धरूप-

वीर्यवत्तरत्वलक्षणफलान्तरवत्त्वेन कर्माङ्गत्वाभावात् इत्यर्थः । अयं भावः

पर्णतोदुम्बरत्वादिस्थले विधिविभक्त्यश्रवणात् अर्थवादेनैव विधिशक्तिम् उपजनय्य पुनः

तेनैव फलसमर्पणे विरम्यव्यापारात् वाक्यं भिद्येत । उपासनायां तु विस्पष्टविधिश्रवणात् न

फलविधित्वे वाक्यभेदशंका । अतः पर्णतोदुम्बरतादिविध्यपेक्षया उपासनविधेः वैषम्यात्

फलविधित्वं सम्भवतीति । इति स्थितम् ।

तथा अङ्गपादे - मुक्तिव्यतिरिक्तफलकोपासनानाम् उद्गीथविद्यारहितयज्ञादि

कर्मनिष्पाद्यानामपि यज्ञादिरूपसाधननिष्पत्तौ सत्यां विलम्बे हेत्वभावात् इह जन्मन्येव

निष्पत्तिरिति पूर्वपक्षे प्राप्ते - उच्यते । ‘ऐहिकमप्रस्तुतप्रतिबन्धे तद्दर्शनात्' (ब्र.सू.३-४-५०) ।

मुक्तिव्यतिरिक्तफलकम् उपासनं अप्रस्तुतप्रतिबन्धेप्रतिबन्धाभावे ऐहिकंइहैव जन्मनि सम्भवति ।

सतिप्रतिबन्धे जन्मान्तरे । न च प्रतिबन्धासम्भवः शंकनीयः, 'यदेव विद्यया करोति

श्रद्धया उपनिषदा तदेव वीर्यवत्तरं भवति' इति उद्गीथविद्यायाः प्रबलकर्मान्तराप्रतिबद्ध-

फलत्वावेदनेन प्रबलकर्मान्तरप्रतिबन्धस्य अनुज्ञातत्वात् । न च 'तमेतं वेदानुवचनेन

ब्राह्मणाः विविदिषन्ति' (बृ.उ.६-४-२२) इति यज्ञादेवेदन साधनत्वश्रवणात्

कारीर्यभिचारादिवत् नियतैहिकत्वमेव किं न स्यादिति वाच्यम् - शुष्यच्छालिसम्पत्ति-

वैरिविशेषविपत्तिफलकत्वेन विहितानां तेषां नियतैहिकत्वेऽपि विद्यासाधनयज्ञादिकर्मणां

तज्जन्मनि विद्योद्देशेन अविहिततया पश्वादिफलकचित्रेष्ट्यादिवत् नियतैहिकत्वाभावात् ।

पूर्वतन्त्रे चतुर्थाध्याये योगसिद्ध्यधिकरणे तथा निर्णीतत्वात् इति स्थितम् ॥

तथा तदुत्तराधिकरणे - 'यक्षानुरूपो बलिः' इति न्यायेन बलवत्कर्मसाध्यानां

मुक्तिफलकब्रह्मोपासनानां प्रबलकर्मान्तरप्रतिबन्धासम्भवात् नियतैहिकत्वमेव इति पूर्वपक्षे

प्राप्ते - उच्यते, ‘एवं मुक्तिफलानियमस्तदवस्थावधृतेस्तदवस्थावधृतेः' (ब्र.सू.३-४-५१)

मुक्तिफलकविद्यानामपि ऐहिकत्वनियमो नास्ति, अप्रस्तुतप्रतिबन्धत्वरूपावस्थायाः विशेषेण

तत्रापि अवधृतत्वात् । तत्रापि प्रबलानां ब्रह्मविदपचारादिप्रतिबन्धकानां सम्भवात् ।

द्विरुक्तिरध्यायपरिसमाप्त्यर्था' । प्रकृतमनुसरामः ॥

॥ इति प्रथमखण्डभाष्यम् ॥

****

**द्वितीयः खण्डः**  

**\[उद्गीथावयवे ओङ्कारे मुख्यप्राणदृष्टिः\]**  

**देवासुरा ह वै यत्र संयेतिरे उभये प्राजापत्याः । तद्ध देवा उद्गीथमाजहुः,**  

**'अनेनैनान् अभिभविष्याम' इति ॥ १ ॥**  

**प्र.**   उद्गीथावयवे ओङ्कारे मुख्यप्राणदृष्टिं विधातुम् आख्यायिकां प्रस्तौति -

**देवासुरा...... प्राजापत्या इत्यादिना**   । द्विविधाः प्रजापतिसुताः देवासुराः **यत्र**  

यस्मिन् काले परस्परं **संयेतिरे**   - युद्धं कृतवन्तः इत्यर्थः । प्राजापत्या इति अपत्यार्थे,

'दित्यदित्यादित्यपत्युत्तरपदाण्ण्यः' (पा.सू. ४-१-८५) इति ण्यः। **तद्ध......इति**  

**तत्**   - तदा-ह - प्रसिद्धं यथा तथा **देवाः अनेनैव**   - उद्गीथावयवेन ओङ्कारेण

उपासितेन **एनान्**   - असुरान् **अभिभविष्याम**  : जेष्यामः इत्यभिसन्धाय 'उद्गीथं

प्राणं उपायत्वेन स्वीकृतवन्तः इत्यर्थः ॥

**ते ह नासिक्यं प्राणमुद्गीथमुपासाञ्चक्रिरे ; तँ हासुराः पाप्मना विविधुः ।**  

**तस्मात् तेनोभयं जिघ्रति सुरभि च दुर्गन्धि च ; पाप्मना ह्येष विद्धः ॥ २ ॥**  

****

**प्र. -ते......चक्रिरे । ते**   - देवाः घ्राणेन्द्रियत्वेन उद्गीथम् उपासितवन्तः इत्यर्थः ।

नासिकायां भवं नासिक्यम् । 'शरीरावयवाञ्च' (पा.सू.४-३-५५) इति यत् ।

**तं......विविधुः**   । **तं**   - नासिक्यं प्राणम् **असुराः**   - स्वकीयेन पाप्मना **विविधुः**  

संयोजितवन्तः । पापहेतुभूतवृत्त्या संयोजितवन्तः इति यावत् । **तस्मात्......विद्धः ।**  

**तस्मात्**   - पापसंसर्गाद्धेतोः पुरुषः घ्राणेन सुरभि च दुर्गन्धि च उभयं जिघ्रति । तस्मात्

नासिक्यः प्राणः पापविद्ध एव इत्यर्थः ॥

**अथ ह वाचमुद्गीथमुपासाञ्चक्रिरे, ताँ हासुराः पाप्मना विविधुः। तस्मात्**  

**तयोभयं वदति सत्यञ्चानृतञ्च; पाप्मना ह्येषा विद्धा ॥ ३ ॥**  

****

**प्र. - अथ ह वाचम्**   - इत्यादि । पूर्ववत् ॥

**अथ ह चक्षुरुद्गीथमुपासाञ्चक्रिरे, तद्धासुराः पाप्मना विविधुः । तस्मात्**  

**तेनोभयं पश्यति दर्शनीयञ्चादर्शनीयञ्च ; पाप्मना ह्येतद् विद्धम् ॥ ४ ॥**  

**प्र. - अथ......चक्रिरे**   इत्यादि । **अदर्शनीयम्**   - अमेध्यादिकम् इत्यर्थः ॥

**अथ ह श्रोत्रमुद्गीथमुपासाञ्चक्रिरे ; तद्धासुराः पाप्मना विविधुः । तस्मात्**  

**तेनोभयँ शृणोति श्रवणीयञ्चाश्रवणीयञ्च ; पाप्मना ह्येतद् विद्धम् ॥ ५ ॥**  

**प्र. - अथ......चक्रिरे**   इत्यादि । **अश्रवणीयं**   - पापवचनम् इत्यर्थः ॥

**अथ ह मन उद्गीथमुपासाञ्चक्रिरे; तद्धासुराः पाप्मना विविधुः; तस्मात् तेनोभयँ**  

**सङ्कल्पयते सङ्कल्पनीयञ्चासंकल्पनीयञ्च ; पाप्मना ह्येतद् विद्धम् ॥ ६ ॥**  

**प्र. अथ......चक्रिरे**   इत्यादि । **असंकल्पनीयं**   - पापम् इत्यर्थः ॥

**\[असुराणां पराभवः\]**  

**अथ ह, य एवायं मुख्यः प्राणः, तमुद्गीथमुपासाञ्चक्रिरे ; तँ हासुरा**  

**ऋत्वा विदध्वँसुः, यथाऽश्मानमाखणमृत्वा विध्वँसेत, एवम् ॥ ७ ॥**  

****

**प्र. - अथ......चक्रिरे**   । उद्गीथावयवम् ओङ्कारं मुख्यप्राणत्वेन उपासितवन्तः

इत्यर्थः । **तं विदध्वंसुः। तं**   - मुख्यप्राणं पाप्मना वेद्धुं प्रवृत्ताः असुराः तं **ऋत्वा**  -प्राप्य

स्वयमेव **विदध्वंसुः**   - विध्वस्ता अभवन् इत्यर्थः । तत्र दृष्टान्तमाह - **यथाऽश्मानं**  

**एवम्**   । आखन्यते इति **आखणं**   मृत्पिण्डः । यथा मृत्पिण्डः अश्मानं प्राप्य विध्वस्तो

भवति, एवम् इति व्यासा**र्यैः**   व्याख्यातम् । आखणमिति छान्दसं णत्वम् ; नपुंसकत्वञ्च ॥

**\[उद्गीथविद्यायाः फलम्\]**  

****

**यथाऽश्मानमाखणमृत्वा विध्वँसते, एवं हैव स विध्वँसते, य एवंविदि**  

**पापं कामयते, यश्चैनमभिदासति; स एषोऽश्माखणः ॥ ८ ॥**  

**प्र.**   एतद्विद्यायाः फलमाह **यथा...... कामयते**   इत्यादि । **एवंविदि**  

एतद्विद्यानिष्ठे यः पापं कर्तुं कामयते, यश्चैनं **अभिदासति**   - हिनस्ति, सः अश्मप्राप्तलोष्टवत्

ध्वस्तो भवति इत्यर्थः । 'दाप् लवने' (धा.पा.१०५९) इत्यतः, 'दो अवखण्डने'

(धा.पा. ११४८) 'इत्यतो' वा लेटि ; 'सिब्बहुलं लेटि' (पा.सू.३-१-३४) इति सिपि

दासति इति रूपम् ।

**स एषोऽश्माखणः**   । **स एषः**   एतद्विद्यानिष्ठे पापकामः **अश्माखण**  :

अश्मप्राप्ताखण इत्यर्थः । एतेन - 'खनो घ च' (पा.सू. ३-३-१२५) इति ‘घप्रत्ययस्य,

करणाधिकरणयोः' (पा.सू.३-३-११७) इत्यनुवृत्त्या कर्मण्यभावात् , करणार्थ एव घप्रत्ययो

वक्तव्यः । अतः आखणशब्दस्य अश्मविशेषणत्वमेव वक्तव्यम् । खननसाधनतया दृढम्

अश्मानं प्राप्य यथा लोष्टादिकं ध्वंसते इति हि तस्यार्थः । अत एव **स एषोऽश्माखण**  

इति वाक्यशेषे अश्मविशेषणत्वमेव आखणस्य श्रूयते - इति शंकाऽपास्ता ।

वाजसनेयके समानप्रकरणे, 'यथाऽश्मानमृत्वा लोष्टो विध्वँसते' (बृ.उ.३-३-७) इति

श्रवणेन तत्समानार्थत्वस्य वक्तव्यतया आखणशब्दस्य लोष्टवाचित्वस्यैव उचितत्वात् ।

बहुलग्रहणेन कर्मण्यपि घप्रत्ययस्य उपपत्तेः । इतरथा कर्तृवाचिपदाध्याहारप्रसङ्गात् । स

एषोऽश्माखणः इत्यत्र अश्माखणशब्दस्य समस्तस्य अश्मप्राप्ताखणवाचित्वेन,

अश्मशब्दसामानाधिकरण्येन आखणशब्दस्य अश्मविशेषणत्वाभावात् । पूर्ववाक्ये

नपुंसकलिङ्गनिर्दिष्टस्यापि स एष इति पुल्लिङ्गसामानाधिकरण्येन आखणशब्दस्य

पुल्लिङ्गत्वोपपत्तेश्च इति द्रष्टव्यम् ॥

**\[अपहतपाप्मा मुख्यप्राणः\]**  

****

**नैवैतेन सुरभि न दुर्गन्धि विजानाति ; अपहतपाप्मा ह्येषः । तेन यदश्नाति**  

**यत्पिबति तेनेतरान् प्राणानवति; एतमु एवान्ततोऽवित्त्वोत्क्रामति ; व्याददात्येवान्ततः**  

**इति ॥ ९ ॥**  

**प्र.**   - इतरप्राणाद्यपेक्षया तस्य वैषम्यमाह - **नेव...... विजानाति**   । एतेन

मुख्यप्राणेन इत्यर्थः । पुरुष इति शेषः । तत्र हेतुमाह - **अपहतपाप्मा ह्येष इति**   । स्पष्टोऽर्थः

**तेन यत् अवति**   । तेनैव हेतुना तस्य अपहतपाप्मत्वादेव प्राणान्तरवत् आत्मम्भरित्वाभावात्

स्वाशितपीतादिना इतरान् प्राणान् रक्षति इत्यर्थः । **एतमु......क्रामति**   । यत एव

घ्राणादिप्राणसमुदायः मुख्यप्राणाशित-पीत-लब्धसत्ताकः । अत एव **अन्ततः**   - मरणकाले

मुख्यप्राणाशितादेः अभावेन एतम् **अवित्त्वा**   - अलब्ध्वा उत्क्रामति इत्यर्थः । 'विद्ल् लाभे'

(धा.पा.१४३३) इति हि धातुः । **व्याददात्येवान्तत**   इति । **अन्ततः**   मरणकाले

सर्वप्राणानाम् उत्क्रमणादेव 'आस्य व्यादानं करोति इत्यर्थः ॥

**\[प्राणस्य अङ्गिरसस्त्वादि\]**  

**तँ हाङ्गिराः उद्गीथमुपासाञ्चक्रे; एतमु एवाङ्गिरसं मन्यन्ते, अङ्गानां यद्रसः ॥ १० ॥**  

****

**प्र. - तं......चक्रे । तं**   - अध्यस्तप्राणभावम् **उद्गीथम्**   उद्गीथावयवम् ओङ्कारम्

अङ्गिराः ऋषिः उपासाञ्चक्रे इत्यर्थः । केचित्तु अङ्गिरसा उपास्यमेव 'मुख्यप्राणम् अङ्गिरस' वदन्ति

इत्याह - **एतमु...... रसः**   । अङ्गानां प्राणाधीनस्थितित्वेन प्राणस्य अङ्गिरसत्वम् इति

भावः । अङ्गरसम् अङ्गिरसं वदन्ति परोक्षप्रियत्वात् देवानाम् इति भावः ।

**तेन तँ ह बृहस्पतिरुद्गीथमुपासाञ्चक्रे । एतमु एव बृहस्पतिं मन्यन्ते,**  

**वाग्घि बृहती, तस्या एष पतिः ॥ ११ ॥**  

**प्र. - तेन...... चक्रे । तेन**   - अङ्गिरसत्वेन गुणेन बृहस्पतिः उपासितवान् इत्यर्थः ।

**एतमु......पतिः**   । वागिन्द्रियस्य सर्वार्थप्रकाशकत्वादिना 'बृहत्वम्' । 'तस्य

मुख्यप्राणाधीनत्वात् प्राणस्य वाक्पतित्वम् । अतः उपास्यस्यैव बृहस्पतित्वं मन्यन्त इत्यर्थः ।

**तेन तँ हायास्य उद्गीथमुपासाञ्चक्रे एतमु एवायास्यं मन्यन्ते, आस्याद्यदयते ॥ १२ ॥**  

**प्र. - तेन......उपासाञ्चक्रे । तेन**   - बृहस्पतित्वेन 'अयास्यः ऋषिः' उपासितवान्

इत्यर्थः । **एतमु......यदयते । आस्यात्**   - मुखात् **अयते**   - निर्गच्छति इत्यर्थः ॥

**तेन तँ ह बको दाल्भ्यो विदाञ्चकार । स ह नैमिषीयाणामुद्गाता बभूव ; स**  

**ह स्मैभ्यः कामानागायति ॥ १३ ॥**  

**प्र. - तेन......विदाञ्चकार । तेन**   - पूर्वोक्ताङ्गिरसत्व-बृहस्पतित्वायास्यत्वादि-

गुणविशिष्टतया दल्भसुतो बको नामा ऋषिः उपासितवान् इत्यर्थः। **स ह - बभूव**   ।

स्पष्टोऽर्थः । **स ह......आगायति । सः**   दाल्भ्यः बकः **एभ्यः**   नैमिषीयेभ्यः

यजमानेभ्यः शत्रुपराभवादीन् कामान् गानेन विद्यामाहात्म्यात् सम्पादितवान् इत्यर्थः ।

आगायति स्म । 'लट् स्मे' (पा.सू.३-२-११८) इति लट् 'भूतेऽपि ॥

**\[अङ्गिरत्वादि गुणोपासनस्य फलम्\]**  

****

**आगाता ह वै कामानां भवति, य एतदेवं विद्वानक्षरमुद्गीथमुपास्ते**  

**इत्यध्यात्मम् ॥ १४ ॥**  

****

**॥ इति द्वितीयः खण्डः ॥**  

**प्र. आगाता......उपास्ते।**   एवम् उपासको यजमानकामानां गानेन

सम्पादयिता भवति इत्यर्थः । **इत्यध्यात्मम्**   । अध्यात्मम् उद्गीथोपासनं समाप्तम्

इत्यर्थः । आत्मशब्देन इन्द्रिय-मनःप्राणादि-सङ्घात उच्यते । **अध्यात्मम्**   - आत्मनि

इत्यर्थः । आत्मविषयम् इति यावत् ॥

एतत्खण्डान्तर्गतवाक्यविषयकमधिकरणं लिख्यते ।

अङ्गपादे - ऋत्विक्परिक्रयस्य अङ्गानुष्ठानमात्रार्थत्वात् , अङ्गावबद्धोपासनानाञ्च

'तन्निर्धारणानियमस्तदृष्टे : पृथग्ध्यप्रतिबन्धः फलम्' (ब्र.सू.३-३-४१) इति सूत्रोक्तन्यायेन

अनङ्गत्वात् । 'शास्रफलं प्रयोक्तरि' (पू.मी.सू.३-७-१७) इति न्यायेन यजमानगामिफल-

साधनभूतोपासनस्य यजमानेनैव कर्तव्यत्वात् , 'गोदोहनेन पशुकामस्य प्रणयेत्'

इति श्रुतपश्वर्थगोदोहनादेः अनङ्गत्वेऽपि ऋत्विक्कर्तृकप्रणयन 'निर्वर्तकस्य गोदोहनस्य

यजमानेन उपादातुम् अशक्यतया ऋत्विक्कर्तृकत्वेऽपि उद्गातृकर्तृके उद्गीथे यजमानस्य

उपासनसम्भवात् उपासनं याजमानमेव । औद्गात्रसमाख्यानं तु 'शास्त्रफलं प्रयोक्तरि'

इति न्यायेन विरोधात् उपेक्षणीयम् । अतः फलस्य स्वामिगतत्वात् फलस्वामियजमानकर्तृकमेव

उपासनम् इति आत्रेयमतमिति, 'स्वामिनः फलश्रुतेरित्यात्रेयः' (ब्र.सू. ३-४-४४) इति

सूत्रेण पूर्वपक्षं कृत्वा उपासनान्यपि ऋत्विक्कर्माण्येव स्युः । प्रयोगाङ्गस्य ऋत्विजः

प्रयोगान्तः पात्युद्गीथाधुपासनेऽपि कर्तृत्वसम्भवात् । 'तँ ह बको दाल्भ्यो विदाञ्चकार' । 'स

ह नैमिषीयाणाम् उद्गाता बभूव । स ह स्मैभ्यः कामानागायति' इति उद्गातृदाल्भ्यगतविद्यायाः

यजमानकामसम्पादकत्वदर्शनलिङ्गा**च्च**   ऋत्विक्कर्तृकमेवोपासनम् । न च ऋत्विक्कर्तृकोपासनस्य

फलं ऋत्विग्गतमेव स्यादिति 'शक्यशङ्कम्' । ऋत्विजां परार्थतया तेषां वचनमन्तरेण

फलसम्बन्धानुपपत्तेः । 'यां वै काञ्चन यज्ञे ऋत्विज आशिषमाशासते, यजमाना**यै**  व

एतामाशिषमाशासते' (शत.ब्रा. १-३-१-२६) इति श्रुतेश्च । 'तस्मादु हैवं विदुद्गाता

ब्रूयात् कं ते काममागायानि' (छां.उ. १-७-८) इति ऋत्विग्गतविज्ञानस्य

यजमानगामिफलक त्वावेदन लिङ्गा**च्च**   न, 'शास्त्रफलं प्रयोक्तरि' (पू.मी.सू.३-७-१-७) इति

न्यायावतारः । ततश्च परिक्रयविधिबलात् उत्सृष्टस्य ऋत्विक्कर्तृकस्य

याजमानसमाख्यापादकाभावात् लिङ्गानुग्रहात् औद्गात्रसमाख्यानाञ्च आर्त्विज्यमेवोपासनमिति,

'आर्विज्यमित्यौडुलोमिः, तस्मै हि परिक्रीयते' (ब्र.सू. ३-४-४५) इति सूत्रेण सिद्धान्तितम् ।

सूत्रस्य चायमर्थः - उपासनमार्त्विज्यम् ऋत्विक्कर्म । तस्मै 'क्रतुप्रयोगाय' हि

ऋत्विक् परिक्रीयते । अतः अनङ्गभूतमपि उपासनं क्रतुप्रयोगान्तः पातित्वात्

ऋत्विजा एवानुष्ठेयमिति स्थितम् ।

तथा गुणोपसंहारपादे चिन्तितम् । तत्र हि वाजिनां तावत् 'द्वया ह वै

प्राजापत्या देवाश्चासुराश्च' इत्यारभ्य, 'ते ह देवा ऊचुः, हन्तासुरान् यज्ञ उद्गीथेनात्ययाम'

(बृ.उ.३-३-१) इति उद्गीथेन असुरविध्वंसनं प्रतिज्ञाय उद्गीथे वागादिमनःपर्यन्तदृष्टौ

असुरैः अभिभवमुक्त्वा, 'अथ हेममासन्यं प्राणमूचुः' (बृ.उ.३-३-७) इत्यादिना उद्गीथे

प्राणदृष्ट्या असुरपरिभवमुक्त्वा, 'भवत्यात्मना, परास्य द्विषन् भ्रातृव्यो भवति, य एवं

वेद' (बृ.उ.३-३-७) इति शत्रुपराजयफलाय उद्गीथे प्राणदृष्टिविहिता ।

एवं छन्दोगानामपि - 'देवासुरा ह वै यत्र संयेतिरे' इत्यारभ्य, 'तद्ध देवा

उद्गीथमाजहुः । अनेनैनानभिभविष्यामः' इति, (छां.उ. १-२-१) इति उद्गीथेन असुरपराभवं

प्रतिज्ञाय तद्वदेव उद्गीथे वागादिदृष्टौ दोषम् अभिधाय, 'अथ ह य एवायं मुख्यः प्राणः,

तमुद्गीथमुपासाञ्चक्रिरे' (छां.उ. १-२-७) इत्यादिना उद्गीथे प्राणदृष्ट्या असुरपराभवमुक्त्वा,

'यथाऽश्मानमाखणमृत्वा विध्वँसते, एवँ हैव स विध्वँसते, य एवंविदि पापं कामयते'

(छां.उ. १-२-८) इति शत्रुपराभवाय उद्गीथे प्राणदृष्टिः विहिता ॥

तत्र 'उभयत्रा ध्यस्तप्राणभावस्य उद्गीथस्यैव उपास्यत्वश्रवणेन रूपाभेदात्,

शत्रुपराभवरूपफलसंयोगाविशेषात्, उद्गीथविद्या इति समाख्यैक्या**च्च**   तयोः ऐक्यमिति पूर्वःपक्षः। तत्र

राद्धान्तच्छायया परिचोद्य परिहरति - 'अन्यथात्वं शब्दादिति चेन्नाविशेषात्' (ब्र.सू.३-३-६) ।

वाजसनेयके, 'अथ हेममासन्यं प्राणमूचुस्त्वं न उद्गायेति तथेति तेभ्य एष प्राण उदगायत्'

(बृ.उ. ३-३-७) इत्युद्गानकर्तरि प्राणदृष्टिविधानात् । छान्दोग्ये - 'अथ ह य एवायं

मुख्यः प्राणः तमुद्गीथमुपासाञ्चक्रिरे' (१-२-७) इति उद्गानकर्मणि प्राणदृष्टिविधानात्

शब्दात् उपास्यरूपान्यथात्वप्रतीतेः भेद इति चेन्न । देवासुरसङ्ग्रामोपक्रमादिबहुसारूप्यात्,

वाजसनेयकेऽपि 'हन्तासुरान्यज्ञ उद्गीथेनात्ययामेति' (बृ.उ. ३-३-१) इति उद्गीथेन उपक्रमात्

तदविरोधाय, 'तेभ्य एष प्राण उदगायत्' (बृ.उ. ३-३-१) इति उद्गानकर्मरूप एवोद्गीथे

पाकादिषु सौकर्यातिशयविवक्षया, 'पच्यते ओदनः स्वयमेव' इति ओदने कर्तृत्वोपचारवत् -

उद्गानकर्मण्येव कर्तृत्वोपचारोपपत्तेः उद्गीथ एव उभयत्राप्युपास्यः । अतो विद्यैक्यम् -

इति प्राप्ते प्रचक्ष्महे - 'न वा प्रकरणभेदात् परोवरीयस्त्वादिवत्' (ब्र.सू. ३-३-७) ।

न वेति पूर्वपक्षं व्यावर्तयति । प्रकरणभेदात् । छान्दोग्ये 'ओमित्येतदक्षरमुद्गीथमुपासीत'

इति प्रकृतोद्रीथावयव-प्रणवविषयकम् उपासनम् । वाजसनेयके प्रणवस्य अप्रकृतत्वात्,

उद्गीथेनात्ययाम इति कृ**त्स्नो**  द्गीथस्यैव प्रस्तुतत्वात् कृ**त्स्नो**  द्गीथविषयकमेव उपासनम् ।

अतो रूपभेदाद्विद्याभेदः । किञ्च छान्दोग्ये उद्गीथस्य अध्यस्तप्राणभावस्य' उपास्यत्वम्,

वाजिनां तु, 'अथ हेममासन्यं प्राणमूचुस्त्वं न उद्गायेति, तथेति तेभ्य एष प्राण उदगायत्'

(बृ.उ.३-३-७) इति अध्यस्तप्राणभावस्य उद्गातुरुपास्यत्वम् । न च वाजसनेयके

उद्गातुरुपास्यत्वे, उद्गीथेनात्ययाम इति उपक्रमविरोधः शङकनीयः। उद्गातुरुपासने

'उद्गीथस्यानु प्रविष्टतया उपक्रमावगतस्य उद्गीथस्य अपरित्यागात् । अत्र च वक्तव्यं

बृहदारण्यकप्रकाशिकायाम् उक्तं, तत्रैवानुसन्धेयम् ।

संज्ञातश्चेत्तदुक्तम् अस्ति तु तदपि' (ब्र,सू. ३-३-८) । ननु उद्गीथविद्येति

संज्ञैक्यात् विद्यैक्यमुक्तमिति चेन्न - तत् संज्ञैक्यं विधेयभेदेपि अस्त्येव । यथा अग्निहोत्रसंज्ञा

नित्याग्निहोत्रे कुण्डपायिनाम् अयनाग्निहोत्रे च । छान्दोग्यगतप्रथमप्रपाठकोदितासु बह्रीषु

विद्यासु उद्गीथविद्या इति सं**ज्ञै**  क्यस्य दर्शना**च्च**   तदप्रयोजकमिति भावः । 'व्याप्तेश्च

समञ्जसम्' (ब्र.सू. ३-३-९)। छान्दोग्ये प्रथमप्रपाठके उत्तरास्वपि विद्यासु

'ओमित्येतदक्षरमुद्गीथमुपासीत' इत्यादिषु 'उद्गीथावयवस्य' व्याप्तत्वेन तन्मध्यपातित्वात्

अस्या अपि विद्याया उद्गीथावयवप्रणवविषयत्वमेव । ततश्च छान्दोग्यवाजसनेयकयोः

ब**ह्व**  र्थवादसारूप्येऽपि छान्दोग्यगतविद्याया अध्यस्तप्राणभावोद्गीथावयवप्रणवविषयत्वात्

वाजसनेयकोद्गीथविद्यायाश्च अध्यस्तप्राणभावोद्गानकर्तृविषयत्वात् प्रधानभूतोपास्यभेदे

ब**ह्व**  र्थवादसारूप्यस्य अप्रयोजकत्वात् विद्याभेद इति स्थितम् । प्रकृतमनुसरामः ॥

**॥ इति द्वितीयखण्डभाष्यम् ॥**  

****

****

**तृतीयः खण्डः**  

**\[आदित्यदृष्ट्या उद्गीथोपासनम्\]**  

****

**अथाधिदैवतम् - य एवासौ तपति तमुद्गीथमुपासीत । उद्यन्वा एष**  

**प्रजाभ्य उद्गायति; उद्यँस्तमोभयमपहन्ति ; अपहन्ता ह वै भयस्य तमसो भवति,**  

**य एवं वेद ॥ १ ॥**  

**प्र.**   - **अताधिदैवतम्**   । उद्गीथस्य उपासनम् उच्यते इति शेषः । **अधिदैवतम्**   -

देवतायाम् इत्यर्थः । देवताविषयमिति यावत् । **य......उपासीत**   । आदित्यदृष्ट्या

उद्गीथमुपासीत इत्यर्थः । कर्माङ्गभूतोद्गीथापेक्षया कर्माराध्यस्य आदित्यस्य उत्कृष्टत्वात्,

अपकृष्टे उत्कृष्टदृष्टेरेव न्याय्यत्वात् आदित्यदृष्ट्या उद्गीथस्य उपास्यत्वं द्रष्टव्यम् ।

अयमर्थः -'आदित्यादिमतयश्चाङ्ग उपपत्तेः' (ब्र.सू,४-१-६) इति अधिकरणसिद्धः ।

तच्चाधिकरणं बृहदारण्यकप्रकाशिकायाम् उपन्यस्त, तत्रैव अनुसन्धेयम् ।

उद्गीथेऽध्यस्यमानस्य आदित्यस्य उदगीथसाम्यमाह - **उद्यन् - गायति**   । वैशब्दोऽवधारणे ।

**एषः**  । आदित्यः **उद्यन्**   - उद्गच्छन्नेव प्रजानाम् अर्थप्रकाशनं कुर्वन् उद्गायतीव भवति ।

उद्गीथोऽपि प्रजानाम् उद्गायतीव भवति इत्यर्थः । **उद्यन्......हन्ति**   । उद्यन्नेव आदित्यः

तमोजनितं प्राणिनां भयम् अपहन्ति इत्यर्थः । तमोभयापहन्तृत्वगुणविशिष्टतया उद्रीथे

आदित्योपासनस्य फलमाह **अपहन्ता......वेद**   । अन्धकारादिप्रयुक्त भयहन्ता भवति इत्यर्थः ॥

**\[प्राणादित्ययोः समानत्वम् \]**  

**समान उ एवायञ्चासौ च, उष्णोऽयमुष्णोऽसौ स्वर इतीममाचक्षते, स्वर**  

**इति प्रत्यास्वर इत्यमुम् । तस्माद्वा एतमिमममुञ्चोद्गीथमुपासीत ॥ २ ॥**  

**प्र. समान......चासौ च**   । अध्यात्मप्रकरणे उक्तः **अयं-**  प्राणश्च

अधिदैवतप्रकरणे उच्यमानः **असौ**   आदित्यश्च **समान एव**   इत्यर्थः । तदेव दर्शयति

**उष्णोऽयमुष्णोऽसौ**   । **अयं**   प्राणः **उष्णः**  , उच्छ्वासस्य उष्णतया उपलभ्यमानत्वात् ।

**उष्णोऽसौ**   - सवितुश्च उष्णत्वं स्पष्टमेवेति भावः । **स्वरः......इत्यमुम् । इमं**   - प्राणं स्वर

इत्याचक्षते । **स्वरः**   गन्ता इत्यर्थः । 'स्वृ - शब्दोपतापयोः' (धा.पा. ९३२) इत्यस्मात्,

धातूनाम् अनेकार्थत्वात्, कर्तरि अचि रूपम् । **अमुं**   - आदित्यं स्वर इति प्रत्यास्वर

इति च आचक्षते । उदयास्तमययोः गमनप्रत्यागमनसत्त्वात् । प्राणस्य वायुरूपतया

सदागतित्वेन प्रत्यागमनाभावात् न प्रत्यास्वरसंज्ञेति भावः । अतः स्वरसंज्ञावत्वात्

औष्ण्याञ्च प्राणादित्यौ परस्परसमानौ इत्यर्थः । **तस्मात्...... उपासीत । तस्मात्**  

उभयोरपि समत्वात् **इमं**   - प्राणं वा **अमुम्**   - आदित्यं वा **एतम्**   - एतादृशगुणकम्

**उद्गीथमुपासीत**   । उद्गीथेऽध्यस्तम् उपासीत इत्यर्थः ॥

****

**\[व्यानात्मना उद्गीथं उपासीत\]**  

****

**अथ खलु व्यानमेवोद्गीथमुपासीत ; यद्वै प्राणिति स प्राणः, यदपानिति**  

**सोऽपानः। अथ यः प्राणापानयोः सन्धिः स व्यानः। यो व्यानः सा वाक् ।**  

**तस्मादप्राणन् अनपानन् वाचमभिव्याहरति ॥ ३ ॥**  

**प्र.**   - प्रकारान्तरेण उद्गीथोपासनमाह - **अथ......उपासीत**   । उद्गीथं व्यानत्वेन

उपासीत इत्यर्थः । को व्यानः इत्यत्राह - **यद्वै प्राणिति**   इत्यादिना । पुरुषो मुखनासिकेन

**यत् प्राणिति**  -यं वायुं बहिर्निस्सारयति। सः प्राणाख्यो वायोः वृत्तिविशेषः ।

मुखनासिकेन यं वायुम् अन्तराकर्षति, सोऽपानाख्यवृत्तिविशेषः । तयोः अन्तरालवृत्तिविशेषरूपः

सन्धिः व्यानः इत्यर्थः ।

उद्गीथे व्यानाध्यासहेतुमाह - **यो व्यानः सा वाक्**   । वाचः व्याननिर्वर्यत्वात् वाक्

व्यानः एवेत्यर्थः । वाचो व्याननिर्वर्त्यत्वे युक्तिमाह - **तस्मात्......व्याहरति**   । **तस्मात्**   - वाचः

व्याननिर्वर्यत्वादेव हेतोः **अप्राणन् अनपानन्**   - श्वासमोक्षाकर्षणलक्षणप्राणापानौ विनैव

तत्सन्धिरूपया व्यानवृत्त्या वाचम् अभिव्याहरति इत्यर्थः ॥

**या वाक् सर्क् ; तस्मादप्राणन् अनपानन् ऋचमभिव्याहरति । यर्क् तत्**  

**साम ; तस्मादप्राणन् अनपानन् साम गायति ; यत् साम स उद्गीथः, तस्मादप्राणन्**  

**अनपानन् उद्गायति ॥ ४ ॥**  

****

**प्र. या वाक्**   इत्यादि । अप्राणता अनपानता पुंसा क्रियमाणत्वादेव व्यानस्य

वागृक्सामोद्गीथानाञ्च ऐक्यमित्यर्थः ॥

**अतो यान्यन्यानि वीर्यवन्ति कर्माणि, यथा - अग्नेर्मन्थनमाजेः सरणम्,**  

**दृढस्य धनुष आयमनम् - अप्राणन् अनपानँस्तानि करोत्येतस्य हेतोर्व्यानमेव**  

**उद्गीथमुपासीत ॥ ५ ॥**  

**प्र. अत......उपासीत**   । लोके अग्निमथनमर्यादाधावनदृढधनुरारोपणादि

वीर्यवत्कर्माणि व्यानसाध्यान्येव । अतोहेतोः उद्गीथाख्यवीर्यवत्कर्मणोऽपि व्यानसाध्यत्वात्

व्यानमेव उद्गीथम् उपासीत इत्यर्थः ॥

**अथ खलूद्गीथाक्षराण्युपासीत, उद्गीथ इति । प्राण एव उत् ; प्राणेन**  

**ह्युत्तिष्ठति । वाग्गीः, वाचो ह गिर इत्याचक्षते । अन्नं थम् । अन्ने हीदँ सवँ**  

**स्थितम् ॥ ६ ॥**  

**प्र. अथ......उपासीत**   इति । उत् गी थ इति त्रीणि उद्गीथनामानुप्रविष्टाक्षराणि

एव उपासीत इत्यर्थः । **प्राण एव उत्**   । उत् इति अक्षरे प्राणबुद्धिः कार्या इत्यर्थः । तत्र

हेतुमाह - **प्राणेन ह्युत्तिष्ठतीति**   । स्पष्टम् । **वाग्गी**  : । गीः इत्यक्षरे वाग्बुद्धिः कार्या ।

वाचो गीर्शब्दवाच्यत्वात् गीः इत्यस्य वागध्यासाधिष्ठानत्वम् उपपद्यते इति भावः । अन्नं

थम् । थम् इत्यक्षरे अन्नबुद्धिः कर्तव्या इत्यर्थः । तत्र हेतुमाह - **अन्ने......स्थितम्**   ।

अन्नस्य 'सर्वस्थानत्वेन' थकारवत्वसाम्यात् थशब्दे अन्नबुद्धिः युज्यते इति भावः ॥

**\[उद्गीथनामाक्षरोपासनम्\]**  

****

**द्यौरेव उत् , अन्तरिक्षं गीः, पृथिवी थम्, आदित्य एव उत् ; वायुर्गीः,**  

**अग्निः थम् ; सामवेद एव उत् , यजुर्वेदो गीः, ऋग्वेदः थम् ; दुग्धेऽस्मै वाग्**  

**दोहम् ; यो वाचो दोहः, अन्नवान् अन्नादो भवति, य एतान्येवं विद्वान् उद्गीथाक्षराणि**  

**उपास्ते उद्गीथ इति ॥ ७ ॥**  

**प्र.**   प्रकारान्तरेण 'उद्गीथाक्षरोपासनमाह - **द्यौरेव - थम्**   इत्यादि उदक्षरे

द्युलोकादित्यसामवेददृष्टिः, गीरक्षरे अन्तरिक्षवायुयजुर्वेददृष्टिः, थमक्षरे पृथिवी

अग्निऋग्वेददृष्टिश्च कार्या इत्यर्थः । उक्तस्य चतुर्विधस्य उद्गीथनामाक्षरोपासनस्य फलमाह

**दुग्धेऽस्मै वाग्दोहम्**   । वाक् अस्मै 'उपासकाय दोहं दोग्धि इत्यर्थः । कं दोहम्

इत्यत्राह - **यो वाचो दोहः**   । वाक्साध्यं फलम् इत्यर्थः । फलान्तरमप्याह - **अन्नवान्नादो**  

**भवति**   । प्रभूतान्नः दीप्ताग्निश्च भवति इत्यर्थः । **य...... इति**   । स्पष्टोऽर्थः ॥

****

**\[आशीस्समृध्द्यर्थोपसरणानि\]**  

****

**अथ खल्वाशीः समृद्धिरुपसरणानीत्युपासीत - येन साम्ना स्तोष्यन्**  

**स्यात् , तत् सामोपधावेत् ॥८॥**  

**प्र. अथ......उपासीत**   । आशीस्समृद्धिहेतुभूतानि उपासनानि इमानि इति

मत्वा **उपासीत**   -उपासनं कुर्यादित्यर्थः । केषाम् उपासनं कार्यम् इत्यत्राह .

**येन......धावेत् । उपधावेत्**   - चिन्तयेत् । उपासीत इत्यर्थः । शिष्टं स्पष्टम् ॥

**यस्यामृचि, तामृचम् । यदार्षेयम्, तमृषिम् यां देवतामभिष्टोष्यन् स्यात् ,**  

**तां देवतामुपधावेत् ॥ ९ ॥**  

****

**प्र. यस्मामृचि तामृचम्**   । यस्यां ऋचि साम्ना स्तोष्यन् स्यात् तामृचं

चिन्तयेत् इत्यर्थः । **यदार्षेयं तमृषिम्**   । 'ऋषिसम्बन्धि आर्षेयम्' । यस्यार्षेयम्

**यदार्षेयम्**   । शिवभागवतवत् समासः । साम य**दृ**  षिकम् तमृषिं चिन्तयेत् इत्यर्थः ।

**यां......धावेत्**   । स्पष्टम् ॥

**येनच्छन्दसा स्तोष्यन् स्यात् , तच्छन्द उपधावेत् । येन स्तोमेन स्तोष्यमाणः**  

**स्यात्, तँ स्तोममुपधावेत् ॥ १० ॥**  

**प्र. - येन....उपधावेत् । छन्दः**   - गायत्र्यादिकम् इत्यर्थः । **येन धावेत्**   ।

**स्तोमः**   - त्रिवृत्पञ्चदशादिलक्षण-ऋक्सङ्ख्याविशेषः ॥

**यां दिशमभिष्टोष्यन् स्यात् , तां दिशमुपधावेत् ॥ ११ ॥**  

**प्र. - यां......धावेत्**   । यद्दिगभिमुखतया स्तोष्यन् स्यात् तां दिशं च ध्यायेत् इत्यर्थः ॥

**आत्मानमन्तत उपसृत्य स्तुवीत कामं ध्यायन् अप्रमत्तः। अभ्याशो ह**  

**यदस्मै स कामः समृध्द्येत, यत्कामः स्तुवीतेति यत्कामः स्तुवीतेति ॥ १२ ॥**  

**॥ इति तृतीयः खण्डः ॥**  

**प्र. - आत्मानं......अप्रमत्तः**   । उक्तं सर्वं ध्यात्वा **अन्ततः**   - अन्ते आत्मानमपि

**उपसृत्य**   - ब्रह्मात्मकं ध्यात्वा **कामं**   - आत्मन इष्टं ध्यायन् **अप्रमत्तः**   अवहितः

स्वरवर्णाद्य**भ्रे**  षानुकूलमनोऽवधानयुक्तस्सन् बहिष्पवमानादिस्तोत्रमारभेत इत्यर्थः । **अभ्याशो**  

**ह स्तुवीतेति**   । यत्कामनया एवंवित् स्तोत्रं करोति स कामः यस्मात्कारणात् **अभ्याश**  :

क्षिप्रं **समृध्द्येत**   - समृद्धिं प्राप्नोति इत्यर्थः । अभ्याङ्पूर्वात् अश्नोतेः असुनि अभ्याश इति रूपम् ।

क्षिप्रफलसिद्धिः उपसरणफलम् इत्यर्थः । द्विरुक्तिः विद्यासमाप्त्यर्था ॥

**चतुर्थः खण्डः**  

**\[प्रणवप्रशंसा\]**  

****

**ओमित्येतदक्षरमुद्गीथमुपासीत ; ओमिति ह्युद्गायति । तस्योप -**  

**व्याख्यानम् ॥ १ ॥**  

**प्र. - ओमित्येतत्**   इत्यादि । पूर्ववदर्थः । अत्र उक्तस्यैव उद्गीथोपासनस्य पुनः

परामर्शो मध्ये 'उद्गीथनामाक्षरोपासनया' अन्तरितत्वात् इति द्रष्टव्यम् ॥

**देवा वै मृत्योर्बिभ्यतस्त्रयीं विद्यां प्राविशन् ; ते छन्दोभिरच्छादयन् ।**  

**यदेभिरच्छादयन्, तत् छन्दसां छन्दस्त्वम् ॥ २ ॥**  

**प्र. - देवाः......प्राविशन्**   । देवाः मरणभीताः सन्तः **त्रयीं विद्या प्राविशन्**  

वैदिकं कर्म प्रारब्धवन्तः इत्यर्थः । **ते छन्दोभिरच्छादयन् । छन्दोभिः**   - कर्मविनियुक्तैः

वैदिकैर्मन्त्रैः मृत्युभीताः सन्त आत्मानं छादितवन्तः इत्यर्थः । वैदिकमन्त्रकञ्चुकच्छन्ना

इति यावत् । **यत्......छन्दस्त्वम्**   । छादकत्वादेव (वैदिकमन्त्राणां) छन्दस्त्वम् इत्यर्थः ॥

**तानु तत्र मृत्युः, यथा मत्स्यमुदके परिपश्येत्, एवं पर्यपश्यदृचि साम्नि**  

**यजुषि । ते नु 'विदित्वो र्ध्वा'; ऋचः साम्नो यजुषः स्वरमेव प्राविशन् ॥ ३ ॥**  

**प्र. तानु......यजुषि**   । उशब्दो निरर्थकः । **तान्**   - देवान् कर्मपरान् , यथा

मत्स्यग्राही उदके मत्स्यं परिपश्यति, एवं मृत्युः त्रयीविहितं, कर्मानुप्रविष्टान् 'कर्म**भ्रे**  ष-

समयं प्रतीक्ष्य ग्रहीतुम् ऐच्छत् इत्यर्थः । **ते नु......प्राविशन् । ते**   - देवाः मृत्योः चिकीर्षितं

ज्ञात्वा ऋक्सामयजूरूपत्रयीविहितयज्ञादिकर्मभ्यः **ऊर्ध्वा**  : - अधिकाः\* कर्मनिर्मलीकृतान्तः-

करणास्सन्तः स्वरशब्दितम् ओङ्कारं **प्राविशन्**   - उपासितुं प्रवृत्ताः 'इत्यर्थः ॥

**यदा वा ऋचमाप्नोति ओमित्येवातिस्वरति एवँ साम एवं यजुः एष ठ स्वरः**  

**यदेतदक्षरमेतदमृतमभयं तत्प्रविश्य देवा अमृता अभया अभवन् ॥ ४ ॥**  

**प्र.**   - कथं पुनः स्वरशब्दवाच्यत्वम् ओङ्कारस्य इत्यत्राह - **यदा......यजुः**   ।

यदा वा ऋगादिकं आप्नोति' - आरभते । तदा 'ओम्' इति **अतिस्वरति'**   - शब्दं करोति

इत्यर्थः । **एष उ स्वरः**   । तस्मात् **एषः**   - ओङ्कारस्वरः इत्यर्थः । **यत् ......अभयम्**   ।

ओङ्कार एव मरणभयादिनिवर्तकः इत्यर्थः । **तत्......अभवन्**   । मरणभयादिनिवर्तकम्

ओङ्कारं **प्रविश्य देवाः अमृताः अभयाश्च अभवन्**   इत्यर्थः ॥

**\[अमृताभयगुणोंकारोपासनस्य फलम्\]**  

****

**स य एतदेवं विद्वानक्षरं प्रणौति, एतदेवाक्षरँ स्वरममृतमभयं प्रविशति**  

**तत्प्रविश्य यदमृता देवाः तदमृतो भवति ॥५॥**  

****

**॥ इति चतुर्थः खण्डः ॥**  

**प्र. - स य......प्रणौति इत्यादि**   । य एतदेवाक्षरं स्वरममृतमभयं 'प्रणौति .

उपास्ते इति यावत् । तादृशामृतत्वादिगुणक प्रणवं प्रविश्य देवाः यादृशामृतत्वादियुक्ताः,

तादृशः भवति इत्यर्थः ॥

॥ इति चतुर्थखण्डभाष्यम् ॥

**पञ्चमः खण्डः**  

****

**\[प्रणबोद्गीथयोः एकत्वविज्ञानोपदेशः\]**  

****

**अथ खलु य उद्गीथः सः प्रणवः यः प्रणवः स उद्गीथ इति । असौ वा ।**  

**आदित्य उद्गीथ एष प्रणवः; ओमिति ह्येष स्वरन्नेति ॥ १ ॥**  

**प्र.**   प्रणवोद्गीथयोः एकत्वविज्ञानम् अनेकपुत्रफलकम् उपदिश्यते। **अथ**  ..

**उद्गीथ**   इति । उद्गात्रा प्रयुज्यमानो **यः उद्गीथः**   - उद्गीथावयवः ओङ्कारः, स एव होत्रा

प्रयुज्यमानः प्रणवः । यच होत्रा प्रयुज्यमानः प्रणवः, **स**   एव उद्गात्रा प्रयुज्यमानः

उद्गीथावयवः ओङ्कारः इति इतरेतरैक्याध्यासः कर्तव्यः इत्यर्थः । एवं तयोरैक्यं कृत्वा

तत्र आदित्यदृष्टिम् उपदिशति । **असौ......प्रणवः**   इति । कथम् आदित्यस्य प्रणवत्वम्

इत्यत्राह - **ओमिति......एति**   इति । **एषः**   - आदित्यः **ओमिति स्वरन्**   - कर्तव्यकर्मणां

ओमित्यनुज्ञां कुर्वन्निव उदेति इत्यर्थः । 'स्व शब्दोपतापयोः' (धा.पा.९३२) इति हि

धातुः । अतः सविता प्रणवः, अत एव उद्गीथश्च इति भावः ॥

**एतमु एवाहमभ्यगासिषम् ; तस्मान्मम त्वमेकोऽसि इति ह कौषीतकिः**  

**पुत्रमुवाच - रश्मीँ स्त्वं पर्यावर्तयात् , बहवो वै ते भविष्यन्ति ; इत्यधिदैवतम् ॥२॥**  

**प्र. -एतमु......उवाच**   । एतम् आदित्यमेव उद्गीथम् अहं गीतवान् अस्मि । न

तु बहुरश्मिगुणविशिष्टतया उपासितवान् अस्मि । तेन दोषेण मम त्वमेक एव पुत्रोऽभूः इति

**कौषीतकिः स्वपुत्रम् उवाच**   इत्यर्थः । **रश्मीन्......भविष्यन्ति**   इति । तस्मात् त्वं

बहुरश्मिविशिष्टादित्य विज्ञानावृत्ति कुरु । तव रश्मिबहुत्वविज्ञानमहिम्ना **बहवः**   पुत्रा भविष्यन्ति

इत्यपि उवाच इति पूर्वेण सम्बन्धः । **पर्यावर्तयात्**   इति पुरुषव्यत्ययः छान्दसः । लेटि,

'लेटोऽडाटौ' (पा.सू. ३-४-९४) इत्याडागमः । **इत्यधिदैवतम्**   । उपदिष्टम् इति शेषः ॥

**\[मुख्यप्राणदृष्ट्या उद्गीथोपासनम्\]**  

****

**अथाध्यात्मम् - य एवायं मुख्यः प्राणः, तमुद्गीथमुपासीत ; ओमिति**  

**ह्येष स्वरन्नेति ॥ ३ ॥**  

**प्र. -अथाध्यात्मम्**   । उपदिश्यते इति शेषः । **य........उपासीत**   । स्पष्टोऽर्थः ।

**ओमिति......एति । एषः**   प्राणः वागादि प्राणवृत्यर्थं ओमित्यनुज्ञां कुर्वन्निव

सञ्चरति । तस्मात् **प्राणः**   एव प्रणवः, उद्गीथश्च इत्यर्थः ॥

**एतमु एवाहमभ्यगासिषम् ; तस्मान्मम त्वमेकोऽसि इति ह कौषीतकिः**  

**पुत्रमुवाच - प्राणाँस्त्वं भूमानमभिगायतात् , बहवो मे भविष्यन्तीति ॥ ४ ॥**  

**प्र. एतमु......उवाच इत्यादि**   । पूर्ववदर्थः । **प्राणान् - भविष्यन्तीति**   ।

मे बहवः पुत्राः भविष्यन्तीति अभिसन्धाय मुख्यं प्राणम् उपासीनः **त्वं भूमानं**   .

बहुत्वमाश्रितान् वागादीन् प्राणांश्च मुख्यप्राणेन सहाभिसन्धाय **अभिगायतात्**   - उद्गानं

कुरु इत्यर्थः ॥

**\[प्रणवोद्गीथयोरेकत्वोपासनस्य फलम्\]**  

****

****

**अथ खलु - य उद्गीथः स प्रणवः, यः प्रणवः स उद्गीथ इति होतृषदनाद्धैवापि**  

**दुरुद्गीथमनुसमाहरतीति अनुसमाहरतीति ॥ ५ ॥**  

**॥ इति पञ्चमः खण्डः ॥**  

**प्र.**   - उक्तप्रणवोद्गीथैकत्वविज्ञानफलमाह - **अथ......समाहरति**   इति । **अपि**  

**दुरुद्गीथम्**   - वेदनहीनमपि उद्गीथमित्यर्थः । **होतृषदनात्'**   - होतृकर्तृकोद्गीथप्रणवैक्यज्ञानात्

इत्यर्थः । **होतृषदनात्**   - इत्यत्र, 'पूर्वपदात् '(पा.सू.८-३-१०६) इति षत्वम् । अयं

भावः - उद्गीथप्रणवैकत्वविज्ञानं होत्रापि कर्तव्यम् ; उद्गात्रापि कर्तव्यम् । प्रणवे होतुः,

उद्गीथे उद्गातुश्च कर्तृत्वात् । तत्र उद्गातुः एतादृशैकत्वविज्ञानाभावेन दोषयुक्तमपि उद्गात्रा

प्रयुज्यमानम् उद्गीथं होता स्वीयोद्गीथप्रणवैकत्वविज्ञानमाहात्म्यात् **अनुसमाहरति**   ।

समादधाति - अदुष्टं करोति इति । **अनुसमाहरतीति**   द्विरुक्तिः विद्यासमाप्त्यर्था ॥

एतत्खण्डान्तर्गतवाक्यविषयकम् अधिकरणम् उपन्यस्यते ।

गुणोपसंहारपादे - 'अङ्गेषु यथाश्रयभावः' (ब्र.सू.३-३-५९), अङ्गेषु, आश्रितानाम्

उपासनानां क्रतोः बहिःप्रयोगासम्भवेन आश्रयतन्त्रत्वस्य वक्तव्यतया प्रयोगवचनेन आश्रयाणाम्

उद्गीथादीनां समुच्चयनियमेन आश्रितानामपि समुच्चयनियमो युक्तः। इतरथा

'तदाश्रितत्वानुपपत्तेरित्यर्थः' । 'शिष्टेश्च' (ब्र.सू. ३-३-६०), 'गोदोहनेन पशुकामस्य प्रणयेत्'

इतिवत् अधिकारान्तराश्रवणेन 'उद्गीथम् उपासीत इति उद्गीथाङ्गतया' उपासनविधानाञ्च

नियमेन उपासना उपादेया । न च वीर्यवत्तरत्वरूपफलार्थत्वस्य, 'तन्निर्धारणानियमः'

(ब्र.सू. ३-३-४१) इत्यत्र उक्तत्वात् कथं तस्य उद्गीथाङ्गत्वम् इति वाच्यम् । 'उद्गीथमुपासीत'

इति वाक्येन उपासनस्य उद्गीथरूपाश्रयसंबन्धे वीर्यवत्तरत्वरूपफलसम्बन्धे च बोध्यमाने

वाक्यभेदप्रसङ्गात् । न च वाक्यभेदभीत्या तस्य फलविधित्वासम्भवेऽपि तस्य

फलाकाङ्क्षायां रात्रिसत्रन्यायेन वीर्यवत्तरत्वस्यैव आर्थवादिकस्य फलत्वकल्पनं सम्भवतीति

वाच्यम् । पर्णतादावपि तथा 'प्रसङ्गात्' । 'समाहारात्'(ब्र.सू. ३-३-६१), ‘होतृषदनाद्धैवापि

दुरुद्गीथम् अनुसमाहरति' इति उपासनस्य समाहारनियमो दृश्यते । उद्गातृकृतवेदनहानिप्रयुक्तोद्गीथ

वैगुण्यस्य होतृकर्तृकप्रणवोद्गीथैकत्वविज्ञानेन समाधानोक्त्या उपासनस्य आवश्यकत्वप्रतीतेः

इत्यर्थः । 'गुणसाधारण्यश्रुतेश्च' (ब्र.सू.३-३-६२) । उपासनगुणस्य उपास्यस्य प्रणवस्य,

'तेनेयं त्रयी विद्या वर्तते ओमित्याश्रावयति ओमिति शंसति ओमित्युद्गायति' इति

साधारण्यश्रुतेश्च उपासनावश्यकता गम्यते । प्रकृतपरामर्शिना तेनेति शब्देन उपास्यस्य

प्रणवस्यैव प्रतीतेः । अतः उपासननियमो अस्तीति प्राप्ते

उच्यते - 'न वा तत्सहभावाश्रुतेः' (ब्र.सू.३-३-६३), न वा क्रतुषु उपादाननियमः

उद्गीथोपासनादेः । कुतः ? तत्सहभावाश्रुतेः-उद्गीथाङ्गभावाश्रुतेः इत्यर्थः ।

वीर्यवत्तरत्वरूपफलार्थतया गोदोहनतुल्यत्वेन क्रत्वर्थत्वाभावात् इति भावः । न च

पर्णतादेरपि पुरुषार्थत्वप्रसङ्गः । पर्णतायाः जुहू सम्बन्धेऽपि अव्यापाररूपतया

फलनिष्पादकत्वाभावेन फलाकाङ्क्षायाः एवाभावात् फलकल्पनायाः अप्रसक्तेः। **अतः**  

फलाकाङ्क्षासिद्ध्यर्थं क्रतूपरागेण व्यापाररूपतां सम्पादयितुं जुहूलिङ्गेन क्रतुम् उपस्थाप्य

तत्सम्बन्धबोधकशब्दो वा कल्प्यः, जुहूशब्दस्य जुहूसम्बन्धिक्रतुलक्षकत्वं कल्प्यम् ।

ततश्च क्रतुफलेनैव नैराकाङ्क्ष्यात् रात्रिसत्रन्यायेन आर्थवादिकफलकल्पना न

समुन्मिषति । इह उपासनायाः स्वयं व्यापाररूपायाः क्रतूपरागमन्तरेणैव फलाकाङ्क्षा

सम्भवति । सत्याञ्च फलाकाङ्क्षायां वाक्यशेषस्यैव फलसमर्पकतया परिणामसम्भवे

फलवत्कर्मान्तरबोधकवाक्यकल्पनाद्यनपेक्षणात् । तस्मात् वाक्यशेषश्रुताय तस्मै तस्मै

फलाय उद्गीथाद्याश्रयविशिष्टोपासनविधिः इत्येवम् युक्तम् । न च उपासनानाम् आश्रयतन्त्रत्वात्

सति आश्रये तत्तन्त्राणाम् उपासनानामपि आवश्यकत्वम् इति वाच्यम् । इदमेव उपासनानाम्

अश्रयतन्त्रत्वम् यत् आश्रये सत्येव वृत्तिः, नान्यदाऽस्ति । न तु यावदाश्रयसत्वं

वृत्तिरिति । ततश्च कामोपबद्धत्वात् उपासनानाम्, कामनानाञ्चा नित्यत्वात् तदवबद्धानामपि

उपासनानाम् अनित्यत्वमेव । 'दर्शना**च्च**  ', (ब्र.सू. ३-३-६४) 'एवं विद्ध वै ब्रह्मा यज्ञं

यजमानं सर्वांश्चर्त्विजोऽभिरक्षति' (छां.उ. ४-१७-१०) इति ब्रह्मणो वेदनेनैव सर्वेषां

रक्षणं ब्रुवती श्रुतिः उद्गातृप्रभृतीनां वेदनस्य अनियमं दर्शयति इति स्थितम् ॥

केचित्तु - उद्गीथविद्यायाः क्रत्वर्थत्वाभावे, 'अन्यथात्वं शब्दादिति चेत्' (ब्र.सू.३-३-६)

इत्यधिकरणे, 'उद्गीथविद्यायाः क्रत्वर्थत्वेन क़तुसाद्गुण्यफलकत्वेऽपि आर्थवादिकमपि

फलं तदविरुद्धं ग्राह्यम् इति देवताधिकरणे प्रतिपादितम्' इति भाष्यं विरुध्येत । तथा

पुरुषार्थाधिकरणे, 'यदेव विद्यया करोति' (छां.उ.१-१-१०) इति विद्यायाः तृतीयाश्रुत्या

कर्माङ्गत्वप्रतिपादनात् न विद्यातः पुरुषार्थः इति, 'तच्छ्रुतेः' (ब्र.सू.३-४-४) इति सूत्रेण

पूर्वपक्षे कृते, तत्र विद्याशब्दस्य प्रकृतोद्गीथविद्याविषयत्वेन उद्गीथविद्यामात्रस्य कर्माङ्गत्वेऽपि

न ब्रह्मविद्यायाः कर्माङ्गत्वम् अस्तीति एतदर्थप्रतिपादकयोः, 'असार्वत्रिकी' (ब्र.सू.३-४-१०)

इति सूत्रतद्भाष्ययोः विरोधश्च स्यात् । अतश्च अस्त्येव क्रत्वर्थत्वम् । न च

'तन्निर्धारणानियमः' (ब्र.सू. ३-३-४१), 'अङ्गेषु यथाश्रयभावः' (ब्र.सू. ३-३-५९)

इत्यधिकरणद्वयविरोधः ; तयोः नियतक्रत्वर्थत्वप्रतिक्षेपमात्रपरत्वात् । न च क्रत्वर्थत्वेऽपि

आर्थवादिकफलस्वीकारे पर्णताया अपि अपापश्लोकश्रवणफलकत्वप्रसङ्ग इति शंक्यम् ।

प्रस्तरप्रहरणस्य क्रत्वर्थस्यापि सूक्तवाकमन्त्रप्रतिपाद्यफलार्थत्ववत् , उपकोसलविद्याङ्गभूतायाः

अग्निविद्यायाः, 'नास्यावरपुरुषाः क्षीयन्ते' (छां.उ.४-११-२) इति प्रतिपन्नब्रह्मविद्याऽविरोधि

तदुपयोगिफलार्थत्ववञ्च क्रत्वर्थायाः अपि पर्णताया अर्थवादप्रतिपन्नक्रत्वविरुद्धफलार्थत्वे

न दोषः इति भाष्यकाराशयः इति वदन्ति । अन्ये तु ; 'अन्यथात्वं शब्दात्'(ब्र.सू.३-३-६)

इत्यत्र भाष्यस्य अन्वारुह्योक्तित्वात् क्रत्वर्थत्वं न भाष्यकृदभिमतम् इति वदन्ति ।

प्रकृतमनुसरामः ॥

**॥ इति पञ्चमखण्डभाष्यम् ॥**  
