+++
title = "१२"

+++

<details open><summary>विश्वास-प्रस्तुतिः</summary>

अथातः शौव उद्गीथस्- तद्ध बको दाल्भ्यो ग्लावो वा मैत्रेयः स्वाध्यायम् उद्वव्राज ॥ १ ॥
</details>
<details><summary>मूलम्</summary>

अथातः शौव उद्गीथस्तद्ध बको दाल्भ्यो ग्लावो वा मैत्रेयः
स्वाध्यायमुद्वव्राज ॥ १ ॥
</details>
<details><summary>शङ्करः</summary>

अतीते खण्डेऽन्नाप्राप्तिनिमित्ता कष्टावस्थोक्ता
उच्छिष्टोच्छिष्टपर्युषितभक्षणलक्षणा
; सा मा भूदित्यन्नलाभाय अथ अनन्तरं शौवः श्वभिर्दृष्टः उद्गीथः उद्गानं
साम अतः प्रस्तूयते । तत् तत्र ह किल बको नामतः, दल्भस्यापत्यं
दाल्भ्यः ; ग्लावो वा नामतः, मित्रायाश्चापत्यं मैत्रेयः ;
वाशब्दश्चार्थे ; द्व्यामुष्यायणो ह्यसौ ; वस्तुविषये क्रियास्विव
विकल्पानुपपत्तेः ; द्विनामा द्विगोत्र इत्यादि हि स्मृतिः ; दृश्यते च
उभयतः पिण्डभाक्त्वम् ; उद्गीथे बद्धचित्तत्वात् ऋषावनादराद्वा । वा -
शब्दः स्वाध्यायार्थः । स्वाध्यायं कर्तुं ग्रामाद्बहिः उद्वव्राज
उद्गतवान्विविक्तदेशस्थोदकाभ्याशम् । ‘उद वव्राज’
‘प्रतिपालयाञ्चकार’ (छा. उ. १ । १२ । ३) इति च
एकवचनाल्लिङ्गात् एकोऽसौ ऋषिः । श्वोद्गीथकालप्रतिपालनात् ऋषेः
स्वाध्यायकरणमन्नकामनयेति लक्ष्यत इत्यभिप्रायतः ॥
</details>
<details open><summary>विश्वास-प्रस्तुतिः</summary>

तस्मै श्वा श्वेतः प्रादुर्बभूव।  
तमन्ये श्वान उपसमेत्योचुर् - "अन्नं नो भगवान् आगायत्व्, अशनायाम +++(=अशनं कामयामः)+++ वा+++(य्)+++" इति ॥ २ ॥ 
</details>
<details><summary>मूलम्</summary>

तस्मै श्वा श्वेतः प्रादुर्बभूव तमन्ये श्वान उपसमेत्योचुरन्नं नो
भगवानागायत्वशनायामवा इति ॥ २ ॥
</details>
<details><summary>शङ्करः</summary>

स्वाध्यायेन तोषिता देवता ऋषिर्वा श्वरूपं गृहीत्वा श्वा श्वेतः सन् तस्मै
ऋषये तदनुग्रहार्थं प्रादुर्बभूव प्रादुश्चकार । तमन्ये शुक्लं श्वानं
क्षुल्लकाः श्वानः उपसमेत्य ऊचुः उक्तवन्तः — अन्नं नः अस्मभ्यं
भगवान् आगायतु आगानेन निष्पादयत्वित्यर्थः । मुख्यप्राणवागादयो
वा प्राणमन्वन्नभुजः स्वाध्यायपरितोषिताः सन्तः अनुगृह्णीयुरेनं
श्वरूपमादायेति युक्तमेवं प्रतिपत्तुम् । अशनायाम वै
बुभुक्षिताः स्मो वै इति ॥
</details>
<details open><summary>विश्वास-प्रस्तुतिः</summary>

तान् होवाच - "इहैव मा प्रातर् उपसमीयाते"ति।  
तद्ध बको दाल्भ्यो ग्लावो वा मैत्रेयः प्रतिपालयाञ्चकार ॥ ३ ॥
</details>
<details><summary>मूलम्</summary>

तान्होवाचेहैव मा प्रातरुपसमीयातेति तद्ध बको दाल्भ्यो ग्लावो वा मैत्रेयः
प्रतिपालयाञ्चकार ॥ ३ ॥
</details>
<details><summary>शङ्करः</summary>

एवमुक्ते श्वा श्वेत उवाच तान् क्षुल्लकान् शुनः, इहैव अस्मिन्नेव देशे मा
मां प्रातः प्रातःकाले उपसमीयातेति । दैर्घ्यं छान्दसम् , समीयातेति
प्रमादपाठो वा । प्रातःकालकरणं तत्काल एव कर्तव्यार्थम् ,
अन्नदस्य वा सवितुरपराह्णेऽनाभिमुख्यात् । तत् तत्रैव ह बको
दाल्भ्यो ग्लावो वा मैत्रेय ऋषिः प्रतिपालयाञ्चकार प्रतीक्षणं
कृतवानित्यर्थः ॥
</details>
<details open><summary>विश्वास-प्रस्तुतिः</summary>

ते ह यथैवेदं बहिष्पवमानेन स्तोष्यमाणाः सँरब्धाः +++(ऋत्विजः रेखयेव)+++ सर्पन्तीत्य् एवम् आससृपुस्, ते ह समुपविश्य- हिं चक्रुः ॥ ४ ॥  
</details>
<details><summary>मूलम्</summary>

ते ह यथैवेदं बहिष्पवमानेन स्तोष्यमाणाः सꣳरब्धाः सर्पन्तीत्येवमाससृपुस्ते
ह समुपविश्य हिं चक्रुः ॥ ४ ॥
</details>
<details><summary>शङ्करः</summary>

ते श्वानः तत्रैव आगत्य ऋषेः समक्षं यथैवेह कर्मणि बहिष्पवमानेन स्तोत्रेण
स्तोष्यमाणाः उद्गातृपुरुषाः संरब्धाः संलग्नाः अन्योन्यमेव सर्पन्ति,
एवं मुखेनान्योन्यस्य पुच्छं गृहीत्वा आससृपुः आसृप्तवन्तः,
परिभ्रमणं कृतवन्त इत्यर्थः ; त एवं संसृप्य समुपविश्य
उपविष्टाः सन्तः हिं चक्रुः हिङ्कारं कृतवन्तः ॥
</details>
<details open><summary>विश्वास-प्रस्तुतिः</summary>
<div class="js_include" includetitle="false" newlevelforh1="5" unfilled url="/vedAH_sAMa/tANDyam/ChAndogyopaniShat/vishvAsa-prastutiH/shauva_udgIthaH.md"></div>


इति॥ ५ ॥
</details>
<details><summary>मूलम्</summary>

ओ३मदा३मों३ पिबा३मों३ देवो वरुणः प्रजापतिः सविता२न्नमहा२हरदन्नपते३ ।
न्नमिहा२हरा२हरो३मिति ॥ ५ ॥
</details>
<details><summary>शङ्करः</summary>

ओमदामों पिबामों देवः, द्योतनात् ; वरुणः वर्षणाज्जगतः ; प्रजापतिः,
पालनात्प्रजानाम् ; सविता प्रसवितृत्वात्सर्वस्य आदित्य
उच्यते । एतैः पर्यायैः स एवम्भूतः आदित्यः अन्नम् अस्मभ्यम् इह
आहरत् आहरत्विति । ते एवं हिं कृत्वा पुनरप्यूचुः — स त्वं हे अन्नपते
; स हि सर्वस्यान्नस्य प्रसवितृत्वात्पतिः ; न हि तत्पाकेन विना
प्रसूतमन्नमणुमात्रमपि जायते प्राणिनाम् ;
अतोऽन्नपतिः । हे अन्नपते, अन्नमस्मभ्यमिहाहराहरेति ;
अभ्यासः आदरार्थः । ओमिति ॥

इति द्वादशखण्डभाष्यम् ॥
</details>