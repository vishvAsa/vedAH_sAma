+++
title = "०१"

+++

<details><summary>शङ्करः</summary>

यद्यपि दिग्देशकालादिभेदशून्यं ब्रह्म ‘सत् . . . एकमेवाद्वितीयम्’
‘आत्मैवेदं सर्वम्’ इति षष्ठसप्तमयोरधिगतम् , तथापि इह
मन्दबुद्धीनां दिग्देशादिभेदवद्वस्त्विति एवम्भाविता बुद्धिः न
शक्यते सहसा परमार्थाविषया कर्तुमिति, अनधिगम्य च ब्रह्म न
पुरुषार्थसिद्धिरिति, तदधिगमाय हृदयपुण्डरीकदेशः उपदेष्टव्यः ।
यद्यपि सत्सम्यक्प्रत्ययैकविषयं निर्गुणं च आत्मतत्त्वम् , तथापि
मन्दबुद्धीनां गुणवत्त्वस्येष्टत्वात्
सत्यकामादिगुणवत्त्वं च वक्तव्यम् । तथा
यद्यपि ब्रह्मविदां स्त्र्यादिविषयेभ्यः स्वयमेवोपरमो भवति,
तथाप्यानेकजन्मविषयसेवाभ्यासजनिता विषयविषया तृष्णा
न सहसा निवर्तयितुं शक्यत इति ब्रह्मचर्यादिसाधनविशेषो विधातव्यः । तथा
यद्यप्यात्मैकत्वविदां
गन्तृगमनगन्तव्याभावादविद्यादिशेषस्थितिनिमित्तक्षये
गगन इव विद्युदुद्भूत इव वायुः दग्धेन्धन इव अग्निः स्वात्मन्येव
निवृत्तिः, तथापि गन्तृगमनादिवासितबुद्धीनां
हृदयदेशगुणविशिष्टब्रह्मोपासकानां मूर्धन्यया
नाड्या गतिर्वक्तव्येत्यष्टमः प्रपाठक आरभ्यते ।
दिग्देशगुणगतिफलभेदशून्यं हि
परमार्थसदद्वयं ब्रह्म मन्दबुद्धीनामसदिव
प्रतिभाति । सन्मार्गस्थास्तावद्भवन्तु ततः शनैः परमार्थसदपि
ग्राहयिष्यामीति मन्यते श्रुतिः —
</details>

<details open><summary>विश्वास-प्रस्तुतिः</summary>

अथ यद् इदम् अस्मिन् ब्रह्म-पुरे +++(शरीराख्ये)+++  
दहरं+++(=अल्पं)+++ पुण्डरीकं वेश्म +++(हृदयाख्यं)+++,  
दहरो+++(=अल्पो)+++ ऽस्मिन्न् अन्तराकाशस् +++(←वक्ष्यमाणरीत्या ऽन्तर्यामिरूपम् ब्रह्म)+++  
तस्मिन् यद् अन्तस् +++(←वक्ष्यमाणाः कामाः)+++ तद् अन्वेष्टव्यं  
तद् वाव विजिज्ञासितव्यम् इति ॥ १ ॥
</details>

<details><summary>मूलम्</summary>

अथ यदिदमस्मिन्ब्रह्मपुरे दहरं पुण्डरीकं वेश्म
दहरोऽस्मिन्नन्तराकाशस्तस्मिन्यदन्तस्तदन्वेष्टव्यं
तद्वाव विजिज्ञासितव्यमिति ॥ १ ॥
</details>

<details><summary>शङ्करः</summary>

अथ अनन्तरं यदिदं वक्ष्यमाणं दहरम् अल्पं पुण्डरीकं पुण्डरीकसदृशं वेश्मेव
वेश्म, द्वारपालादिमत्त्वात् । अस्मिन् ब्रह्मपुरे ब्रह्मणः परस्य पुरम्
— राज्ञोऽनेकप्रकृतिमद्यथा पुरम् , तथेदमनेकेन्द्रियमनोबुद्धिभिः
स्वाम्यर्थकारिभिर्युक्तमिति ब्रह्मपुरम् । पुरे च वेश्म
राज्ञो यथा, तथा तस्मिन्ब्रह्मपुरे शरीरे दहरं वेश्म, ब्रह्मण
उपलब्ध्यधिष्ठानमित्यर्थः । यथा विष्णोः सालग्रामः ।
अस्मिन्हि स्वविकारशुङ्गे देहे नामरूपव्याकरणाय प्रविष्टं सदाख्यं
ब्रह्म जीवेन आत्मनेत्युक्तम् । तस्मादस्मिन्हृदयपुण्डरीके वेश्मनि
उपसंहृतकरणैर्ब्राह्मविषयविरक्तैः विशेषतो
ब्रह्मचर्यसत्यसाधनाभ्यां युक्तैः
वक्ष्यमाणगुणवद्ध्यायमानैः ब्रह्मोपलभ्यत इति प्रकरणार्थः । दहरः अल्पतरः
अस्मिन्दहरे वेश्मनि वेश्मनः अल्पत्वात्तदन्तर्वर्तिनोऽल्पतरत्वं
वेश्मनः । अन्तराकाशः आकाशाख्यं ब्रह्म । ‘आकाशो वै नाम’ (छा.
उ. ८ । १४ । १) इति हि वक्ष्यति । आकाश इव अशरीरत्वात्
सूक्ष्मत्वसर्वगतत्वसामान्याच्च ।
तस्मिन्नाकाशाख्ये यदन्तः मध्ये तदन्वेष्टव्यम् । तद्वाव तदेव च
विशेषेण जिज्ञासितव्यं गुर्वाश्रयश्रवणाद्युपायैरन्विष्य च
साक्षात्करणीयमित्यर्थः ॥
</details>

<details open><summary>विश्वास-प्रस्तुतिः</summary>

तं चेद् ब्रूयुर्  

> यद् इदम् अस्मिन् ब्रह्म-पुरे  
दहरं पुण्डरीकं वेश्म  
दहरोऽस्मिन्न् अन्तराकाशः -  
किं तदत्र विद्यते  
यद् अन्वेष्टव्यं यद् वाव विजिज्ञासितव्यम् 

इति, स ब्रूयात् ॥ २ ॥
</details>

<details><summary>मूलम्</summary>

तं चेद्ब्रूयुर्यदिदमस्मिन्ब्रह्मपुरे दहरं पुण्डरीकं वेश्म
दहरोऽस्मिन्नन्तराकाशः किं तदत्र विद्यते
यदन्वेष्टव्यं यद्वाव विजिज्ञासितव्यमिति स ब्रूयात् ॥ २ ॥
</details>

<details><summary>शङ्करः</summary>

तं चेत् एवमुक्तवन्तमाचार्यं यदि ब्रूयुः अन्तेवासिनश्चोदयेयुः ; कथम् ?
यदिदमस्मिन्ब्रह्मपुरे परिच्छिन्ने अन्तः दहरं पुण्डरीकं वेश्म,
ततोऽप्यन्तः अल्पतर एव आकाशः । पुण्डरीक एव वेश्मनि तावत्किं
स्यात् । किं ततोऽल्पतरे खे यद्भवेदित्याहुः ।
दहरोऽस्मिन्नन्तराकाशः किं तदत्र
विद्यते, न किञ्चन विद्यत इत्यभिप्रायः । यदि नाम बदरमात्रं किमपि
विद्यते, किं तस्यान्वेषणेन विजिज्ञासनेन वा फलं
विजिज्ञासितुः स्यात् ? अतः यत्तत्रान्वेष्टव्यं
विजिज्ञासितव्यं वा न तेन प्रयोजनमित्युक्तवतः स आचार्यो ब्रूयादिति
श्रुतेर्वचनम् ॥
</details>

<details open><summary>विश्वास-प्रस्तुतिः</summary>

> यावान् वा अयम् आकाशस्  
तावान् एषो ऽन्तर्-हृदय आकाश  
+++(तेनानल्पः)+++  
उभे अस्मिन् द्यावा-पृथिवी
अन्तर् एव समाहिते  
उभाव् अग्निश् च वायुश् च  
सूर्या-चन्द्रमसाव् उभौ  
विद्युन्-नक्षत्राणि  
यच् चास्येहास्ति  
यच् च नास्ति  
सर्वं तद् अस्मिन् समाहितम् 

इति ॥ ३ ॥
</details>

<details><summary>मूलम्</summary>

यावान्वा अयमाकाशस्तावानेषोऽन्तर्हृदय आकाश उभे अस्मिन्द्यावापृथिवी
अन्तरेव समाहिते उभावग्निश्च वायुश्च सूर्याचन्द्रमसावुभौ
विद्युन्नक्षत्राणि यच्चास्येहास्ति यच्च नास्ति सर्वं
तदस्मिन्समाहितमिति ॥ ३ ॥
</details>

<details><summary>शङ्करः</summary>

शृणुत — तत्र यद्ब्रूथ पुण्डरीकान्तःस्थस्य खस्याल्पत्वात् तत्स्थमल्पतरं
स्यादिति, तदसत् । न हि खं पुण्डरीकवेश्मगतं पुण्डरीकादल्पतरं मत्वा
अवोचं दहरोऽस्मिन्नन्तराकाश इति । किं तर्हि, पुण्डरीकमल्पं
तदनुविधायि तत्स्थमन्तःकरणं पुण्डरीकाकाशपरिच्छिन्नं
तस्मिन्विशुद्धे संहृतकरणानां योगिनां स्वच्छ इवोदके
प्रतिबिम्बरूपमादर्श इव च शुद्धे स्वच्छं
विज्ञानज्योतिःस्वरूपावभासं तावन्मात्रं ब्रह्मोपलभ्यत इति
दहरोऽस्मिन्नन्तराकाश इत्यवोचाम अन्तःकरणोपाधिनिमित्तम् ।
स्वतस्तु यावान्वै प्रसिद्धः परिमाणतोऽयमाकाशः भौतिकः,
तावानेषोऽन्तर्हृदये आकाशः यस्मिन्नन्वेष्टव्यं
विजिज्ञासितव्यं च अवोचाम ।
नाप्याकाशतुल्यपरिमाणत्वमभिप्रेत्य
तावानित्युच्यते । किं तर्हि, ब्रह्मणोऽनुरूपस्य
दृष्टान्तान्तरस्याभावात् ।
कथं पुनर्न आकाशसममेव ब्रह्मेत्यवगम्यते, ‘येनावृतं खं च दिवं महीं च’ (तै.
ना. १), ‘तस्माद्वा एतस्मादात्मन आकाशः सम्भूतः’ (तै. उ. २ । १ । १),
‘एतस्मिन्नु खल्वक्षरे गार्ग्याकाशः’ (बृ. उ. ३ । ८ । ११)
इत्यादिश्रुतिभ्यः । किं च उभे अस्मिन्द्यावापृथिवी ब्रह्माकाशे
बुद्ध्युपाधिविशिष्टे अन्तरेव समाहिते सम्यगाहिते स्थिते । ‘यथा वा अरा
नाभौ’ (छा. उ. ७ । १५ । १) इत्युक्तं हि ; तथा उभावग्निश्च
वायुश्चेत्यादि समानम् । यच्च अस्य आत्मन
आत्मीयत्वेन देहवतोऽस्ति विद्यते इह लोके । तथा यच्च
आत्मीयत्वेन न विद्यते । नष्टं भविष्यच्च नास्तीत्युच्यते । न तु
अत्यन्तमेवासत् , तस्य हृद्याकाशे समाधानानुपपत्तेः ॥
</details>

<details open><summary>विश्वास-प्रस्तुतिः</summary>

तं चेद् ब्रूयुर् -  

> अस्मिꣳश् चेद् इदं ब्रह्म-पुरे  
> सर्वꣳ समाहितꣳ  
> सर्वाणि च भूतानि  
> सर्वे च कामा  
> यदैतज् जरा ऽवाप्नोति प्रध्वंसते वा  
> किं ततोऽतिशिष्यत इति
॥ ४ ॥
</details>

<details><summary>मूलम्</summary>

तं चेद्ब्रूयुरस्मिꣳश्चेदिदं ब्रह्मपुरे सर्वꣳ समाहितꣳ सर्वाणि च भूतानि
सर्वे च कामा यदैतज्जरा वाप्नोति प्रध्वंसते वा किं ततोऽतिशिष्यत इति
॥ ४ ॥
</details>

<details><summary>शङ्करः</summary>

तं चेत् एवमुक्तवन्तं ब्रूयुः पुनरन्तेवासिनः — अस्मिंश्चेत् यथोक्ते चेत्
यदि ब्रह्मपुरे ब्रह्मपुरोपलक्षितान्तराकाशे इत्यर्थः । इदं सर्वं
समाहितं सर्वाणि च भूतानि सर्वे च कामाः ।
कथमाचार्येणानुक्ताः कामा
अन्तेवासिभिरुच्यन्ते ? नैष दोषः । यच्च अस्य
इहास्ति यच्च नास्तीत्युक्ता एव हि आचार्येण कामाः । अपि च
सर्वशब्देन च उक्ता एव कामाः । यदा यस्मिन्काले एतच्छरीरं
ब्रह्मपुराख्यं जरा वलीपलितादिलक्षणा वयोहानिर्वा आप्नोति,
शस्त्रादिना वा वृक्णं प्रध्वंसते विस्रंसते विनश्यति, किं
ततोऽन्यदतिशिष्यते ? घटाश्रितक्षीरदधिस्नेहादिवत् घटनाशे
देहनाशेऽपि देहाश्रयमुत्तरोत्तरं
पूर्वपूर्वनाशान्नश्यतीत्यभिप्रायः ।
एवं प्राप्ते नाशे किं ततोऽन्यत् यथोक्तादतिशिष्यते अवतिष्ठते, न
किञ्चनावतिष्ठत इत्यभिप्रायः ॥
</details>

<details open><summary>विश्वास-प्रस्तुतिः</summary>

स ब्रूयान् -  

> नास्य +++(शरीरस्य)+++ जरयैतज् जीर्यति।  
न वधेनास्य हन्यत,  
एतत् सत्यं ब्रह्म-पुरम्।  
अस्मिन् कामाः समाहिता।  
एष आत्मा ऽपहत-पाप्मा  
विजरो विमृत्युर् विशोको  
विजिघत्सो ऽपिपासः  
सत्य+++(=नित्य)+++-+++(सृष्टि-लय-लीलादि-)+++कामः सत्यसङ्कल्पः+++(=अप्रतिहतसङ्कल्पः)+++।  

+++(जीवास् तु तद्-भिन्ना इत्याह-)+++  
यथा ह्य् एवेह प्रजा +++(राजानम्)+++ अन्वाविशन्ति,  
यथा+++(राज-)+++ऽनुशासनं यं यम् अन्तम् अभिकामा भवन्ति  
यं जनपदं यं क्षेत्र-भागं  
तं तम् +++(राजानुकूलतया)+++ एवोपजीवन्ति ॥ ५ ॥
</details>

<details><summary>विस्तारः (द्रष्टुं नोद्यम्)</summary>

आचार्यः तत्प्रतिवक्ति -  
**नास्य जरयैतज्जीर्यति**   इत्यादि ।

+++(पूर्वोक्त-ब्रह्म-पुराद् भिन्नम् ब्रह्म-पुरार्थम् प्रयोक्ष्यमाणं वदति -)+++  
भोग्य--भोग-स्थान--भोगोपकरण--भोक्तृ-वर्गादिशालितया  
पुरम् इव वर्तमानम् एतद् दहराकाशाख्यं ब्रह्म,  
न तु घटादिवत् केवलम् अवकाशात्मनोपकारकम् ।  

यथा पुरं भोग्य-भोगोपकरण-भोग-स्थानादीनां  
स्वत एव आधारभूतं,  
न तु दध्य्-आदीनां घटाकाशादिवत् आकाशात्मनोपकारकं  
तथेत्य् अर्थः ।

> ननु स्वतो धारकत्वेऽपि  
तद्-देहान्तर्-वर्तितया तद्-अन्तर्गत-हृदयवत्
तज्-जरा-नाशानुविधायि--जरा-नाशत्वं स्याद् 

इति शङ्काबीजं परिहरति - **एतत् सत्यम् इति**   ।

**सत्यं** - निर्विकारम् इत्यर्थः ।  
अत एव न देह-जरा-मरणानुविधायि--जरा-मरणकम्  
इत्य् अर्थः ।

यद् वा,  

> ‘अथ यत् सत् तद् अमृतम्' (छां.उ.८-३-५) 

इति +अस्मिन् प्रकरणे  
वक्ष्यमाण--सत्य-शब्द-निर्वचन-रीत्या चेतनाचेतन-नियामकत्वं वा सत्यत्वम् । 

यथाकथञ्चित् घटाकाशादिविलक्षणाधारः इत्यर्थः ।

(केचित्तु,  
'अस्मिंश्चेदिदं ब्रह्मपुरे'  
इति प्रश्नवाक्ये ब्रह्मपुरशब्देन  
ब्रह्म-रूप-पुरत्वात्-  
दहराकाशः एवोच्यते । 

'यदैतज्जरावाप्नोति' इत्येव पाठः । 

तत्र च पाठे  
एतस्य शरीरस्य जरा **एतज्-जरा** ।  
यदा दहराकाशं प्राप्नोति,  
तद्-ध्वंसेन ध्वंसते वा,  
तदा द्यावा-पृथिव्य्-आदिकं नावशिष्येत इत्येवार्थः ।  

न तु ब्रह्म-पुर-शब्देन शरीर-परामर्शम् अभ्युपेत्य तदनुगुणैतादृशाभिप्राय-कल्पन-परिक्लेशः अनुसर्तव्यः इति वदन्ति ।)

एवं मध्ये प्रसक्तमाक्षेपं परिहृत्य,  

> 'किं तदत्र विद्यते' ? 

इति +अन्तर्वर्ति-विशेष-जिज्ञासां शमयति -  
**अस्मिन् कामास् समाहिताः**   ।  

काम्यन्ते इति कामाः कल्याणगुणाः ।  

> कः? दहराकाशः ?  
स च कैः कामैः विशिष्टः ?  

इत्य् आकांक्षायामाह -  
**एष आत्मा**   इत्यादि ।

उक्तञ्च भगवता भाष्यकृता  

> 'दहराकाशस्य काम्य-भूत-कल्याण-गुण-विशिष्टत्वञ्च ‘  
> एष आत्माऽपहतपाप्मा'  
> इत्यादिना सत्य-सङ्कल्प इत्यन्तेन स्फुटीकृत्य' 

इति । 

पाप-जरा-मरण-शोक-  
बुभुक्षा-पिपासावर्जितः सत्य-कामस् सत्यसङ्कल्पश् च इत्यर्थः ।

परमात्म-प्रकरणेषु पाप-शब्दः सु-कृत--साधारणः ।  

> 'न सुकृतं न दुष्कृतं  
> सर्वे पाप्मानोऽतो निवर्तन्ते' (छां.उ. ८-४-१) 

इति सुकृतेऽपि पापशब्दप्रयोगात्,  

> ‘एते वै निरयास् तात  
स्थानस्य परमात्मनः' 

इति स्वर्गादीनाम् अपि मुमुक्ष्व्-अनिष्टत्वेन स्वर्गादि-साधन-कर्मणः  
मुमुक्षून् प्रति अनिष्ट-साधनत्वेन  
अलौकिकत्वे सति अनिष्ट-साधनत्व-लक्षण-पाप-शब्द-प्रवृत्ति-निमित्त-क्रोडी-कृतत्वेन  
**पापशब्द**  वाच्यत्वावश्यंभावात् ।  

अपहतपाप्मत्वञ् च अनध्यस्त-पाप्मत्वम् ।

> 'नैनं सेतुमहोरात्रे  
> तरतो न जरा न मृत्युः  
> न शोको न सुकृतं न दुष्कृतम्' (छां.उ.८-४-१) 

इति सुकृतदुष्कृतप्रात्यभावश्रवणात् । तरतेः प्राप्तिवचनत्वात् । तस्मात् अपहतपाप्मत्वम् अश्लिष्टपाप्मत्वम् इत्यर्थः ।  

अकृतकर्माश्लेषस्य सर्वसाधारणत्वात् कृतेऽपि कर्मणि तत्फलाश्लेषः उच्यते । 

अतः ईश्वरेण कृतानि पुण्य-पाप-सजातीयानि कर्माणि न शुभाशुभफलजनन-शक्तानि इत्यर्थः । 

कृतेऽपि पापे तत्फलजननशक्तिप्रतिभटत्वलक्षणः कश्चिदीश्वरस्य स्वभावविशेषः अपहतपाप्मत्वम् । 

परिशुद्धात्मविषयस्य अपहतापाप्मत्वस्यापि अयमेवार्थः । स तु तस्य तिरोधानार्हः प्रतिबन्धनिवृत्तौ आविर्भवति । ईश्वरस्य तु तिरोधानानर्हो

नित्याविर्भूतः इति विशेषः इति व्यासार्यैः, 'अन्तस्तद्धर्मोपदेशात्' (ब्र.सू.१-१-२१) इत्यत्र

वर्णितः ।

अत्र सत्यकामशब्दो  
न कामनायाः सत्यत्वपरः,  
अमोघाशत्वस्य सत्य-सङ्कल्प-शब्देनेव सिद्धत्वात् ।  
नापि काम्यते इति व्युत्पत्त्या गुणमात्रपरः ।  
कतिपय-गुणान्तराणां पृथग्-उक्तेः ।  
अतः भोग्य-भोगोपकरण--भोग-स्थान-रूपाः  
नित्याः कामाः अस्य सन्ति इत्युच्यते ।+++(5)+++ 

'तद् अक्षरे परमे व्योमन्' इत्य्-उक्त--नित्य-विभूति-विशिष्टत्वं  
सत्य-काम-शब्दार्थः इति व्यासार्यैः उक्तम् ।

वेदार्थसङ्ग्रहे भाष्यकृताऽप्युक्तं **सत्यसङ्कल्पः**   अप्रतिहतसङ्कल्पः इति । 

**यथा ह्येवेह प्रजा**   इत्यादि ।  
**इह**   - अस्मिन् लोके **प्रजाः यथानुशासनं**   - राजशासनानुल्लङ्घनेन राजानम् **अन्वाविशन्ति**   - अनुसरन्ति इत्यर्थः ।  
अनुसृत्य किंं कुर्वन्ति इत्यत्राह -  
**यं यमन्तमभिकामा भवन्ति**   ।  
कर्मणः फलापवर्गत्वात् फलमेव कर्मणोऽन्तः ।  

**यं यमन्तम्**   - यद् यत् फलम् **अभिकामः** अभ्यर्थिनो **भवन्ति**  
जनपदक्षेत्रादिकं वा कामयन्ते  
तत्-तत्-फलं यथाशासनम् एव उपजीवन्ति ।

राजशासनानुरोधेनैव इहलोके यथा उपजीवन्ति,  
तथा परलोकेऽपि परतन्त्राः एव भवन्ति इति भावः ।  

**यद्वा यं यमन्तमभिकामाः भवन्ति तं तमिह** लोके **यथा प्रजा अन्वाविशन्ति**   -  
राजानम् अनुसृत्य लभन्ते  
तथा परलोकेऽपि उपजीवन्ति इत्यर्थः ।

अयमेवार्थो व्यासार्यैः वर्णितः ॥

</details>


<details><summary>मूलम्</summary>

स ब्रूयान्नास्य जरयैतज्जीर्यति न वधेनास्य हन्यत एतत्सत्यं
ब्रह्मपुरमस्मिन्कामाः समाहिता एष
आत्मापहतपाप्मा विजरो विमृत्युर्विशोको
विजिघत्सोऽपिपासः सत्यकामः सत्यसङ्कल्पो यथा
ह्येवेह प्रजा अन्वाविशन्ति यथानुशासनं यं यमन्तमभिकामा भवन्ति यं जनपदं यं
क्षेत्रभागं तं तमेवोपजीवन्ति ॥ ५ ॥
</details>

<details><summary>शङ्करः</summary>

एवम् अन्तेवासिभिश् चोदितः  
स आचार्यो ब्रूयात्  
तन् मतिम् अपनयन् ।  
कथम् ?  

अस्य देहस्य जरया  
एतत् यथोक्तम् अन्तराकाशाख्यं ब्रह्म  
यस्मिन् सर्वं समाहितं  
**न जीर्यति**  
देहवन् न विक्रियत इत्यर्थः ।  

न च अस्य वधेन शस्त्रादिघातेन एतद् +धन्यते, यथा आकाशम् ;  
किमु ततोऽपि सूक्ष्मतरम् अशब्दम् अस्पर्शं ब्रह्म देहेन्द्रियादिदोषैर् न स्पृश्यत इत्यर्थः ।  

कथं देहेन्द्रियादिदोषैर्न स्पृश्यत  
इति एतस्मिन्न् अवसरे वक्तव्यं प्राप्तम् ,  
तत्-प्रकृत-व्यासङ्गो मा भूद् इति नोच्यते ।  
इन्द्र-विरोचनाख्यायिकायाम् उपरिष्टाद् वक्ष्यामो युक्तितः । 

एतत् सत्यम् अवितथं ब्रह्म-पुरं  
ब्रह्मैव पुरं ब्रह्मपुरम् ;
शरीराख्यं तु ब्रह्म-पुरं ब्रह्मोपलक्षणार्थत्वात् ।  

तत् तु अनृतमेव,  
‘वाचारम्भणं विकारो नामधेयम्’ (छा. उ. ६ । १ । ४), (छा. उ. ६ ।
१ । ५), (छा. उ. ६ । १ । ६) इति श्रुतेः । 

तद्विकारो अनृतेऽपरि देहशुङ्गे ब्रह्मोपलभ्यत इति ब्रह्मपुरमित्युक्तं व्यावहारिकम् । 

सत्यं तु ब्रह्मपुरमेतदेव ब्रह्म, सर्वव्यवहारास्पदत्वात् ।

अतः अस्मिन् पुण्डरीकोपलक्षिते ब्रह्मपुरे  
सर्वे कामाः,  
ये बहिर्भवद्भिः प्रार्थ्यन्ते,  
ते अस्मिन्नेव स्वात्मनि समाहिताः । 

अतः तत्-प्राप्त्य्-उपायम् एवानुतिष्ठत,  
बाह्य-विषय-तृष्णां त्यजत  
इत्य् अभिप्रायः ।  

एष आत्मा भवतां स्वरूपम् ।  
शृणुत तस्य लक्षणम् —  
अपहतपाप्मा,  
अपहतः पाप्मा धर्माधर्माख्यो यस्य सोऽयमपहतपाप्मा । 

तथा विजरः विगतजरः विमृत्युश्च ।  
तदुक्तं पूर्वमेव -  
न वधेनास्य हन्यत इति ;  
किमर्थं पुनरुच्यते ?  
यद्यपि देहसम्बन्धिभ्यां जरामृत्युभ्यां न सम्बन्ध्यते,  
अन्यथापि सम्बन्धस् ताभ्यां स्याद् इत्य् आशङ्का-निवृत्त्यर्थम् ।  

विशोकः विगतशोकः ।  
शोको नाम इष्टादि-वियोग-निमित्तो  
मानसः सन्तापः । 

विजिघत्सः विगताशनेच्छः ।  

अपिपासः अपानेच्छः ।  
ननु अपहतपाप्मत्वेन जरादयः शोकान्ताः प्रतिषिद्धा एव भवन्ति,  
कारणप्रतिषेधात् ।
धर्माधर्मकार्या हि ते इति । 

जरादिप्रतिषेधेन वा धर्माधर्मयोः कार्याभावे विद्यमानयोर् अप्य् असत्-समत्वम् इति पृथक्-प्रतिषेधो ऽनर्थकः स्यात् ।

सत्यम् एवम् ,  
तथापि धर्मकार्यानन्दव्यतिरेकेण स्वाभाविकानन्दो यथेश्वरे,
‘विज्ञानमानन्दं ब्रह्म’ (बृ. उ. ३ । ९ । २८) इति श्रुतेः, तथा
अधर्मकार्यजरादिव्यतिरेकेणापि जरादिदुःखस्वरूपं
स्वाभाविकं स्यादित्याशङ्क्येत । अतः युक्तस्तन्निवृत्तये जरादीनां
धर्माधर्माभ्यां पृथक्प्रतिषेधः । जरादिग्रहणं सर्वदुःखोपलक्षणार्थम् ।
पापनिमित्तानां तु दुःखानामानन्त्यात्प्रत्येकं च तत्प्रतिषेधस्य
अशक्यत्वात् सर्वदुःखप्रतिषेधार्थं
युक्तमेवापहतपाप्मत्ववचनम् । सत्याः
अवितथाः कामाः यस्य सोऽयं सत्यकामः । वितथा हि संसारिणां कामाः ; ईश्वरस्य
तद्विपरीताः । तथा कामहेतवः सङ्कल्पा अपि सत्याः यस्य स सत्यसङ्कल्पः ।
सङ्कल्पाः कामाश्च सुद्घसत्त्वोपाधिनिमित्ताः ईश्वरस्य, चित्रगुवत् ; न
स्वतः ‘नेति नेति’ (बृ. उ. २ । ३ । ६) इत्युक्तत्वात् । यथोक्तलक्षण एष
आत्मा विज्ञेयो गुरुभ्यः शास्त्रतश्च आत्मसंवेद्यतया च
स्वाराज्यकामैः । न चेद्विज्ञायते को दोषः स्यादिति, शृणुत अत्र दोषं दृष्टान्तेन — यथा ह्येव इह
लोके प्रजाः अन्वाविशन्ति अनुवर्तन्ते यथानुशासनम् ; यथेह प्रजाः
अन्यं स्वामिनं मन्यमानाः तस्य स्वामिनो यथा यथानुशासनं तथा
तथान्वाविशन्ति । किम् ? यं यमन्तं प्रत्यन्तं जनपदं
क्षेत्रभागं च अभिकामाः अर्थिन्यः भवन्ति आत्मबुद्ध्यनुरूपम् , तं तमेव च
प्रत्यन्तादिम् उपजीवन्तीति । एष दृष्टान्तः अस्वातन्त्र्यदोषं प्रति
पुण्यफलोपभोगे ॥
</details>

<details open><summary>विश्वास-प्रस्तुतिः</summary>

तद्यथेह कर्मजितो लोकः क्षीयत एवमेवामुत्र पुण्यजितो लोकः क्षीयते तद्य
इहात्मानमननुविद्य व्रजन्त्येताꣳश्च सत्यान्कामाꣳस्तेषाꣳ सर्वेषु
लोकेष्वकामचारो भवत्यथ य इहात्मानमनुविद्य व्रजन्त्येताꣳश्च
सत्यान्कामांस्तेषाꣳ सर्वेषु लोकेषु कामचारो भवति ॥
६ ॥
</details>

<details><summary>मूलम्</summary>

तद्यथेह कर्मजितो लोकः क्षीयत एवमेवामुत्र पुण्यजितो लोकः क्षीयते तद्य
इहात्मानमननुविद्य व्रजन्त्येताꣳश्च सत्यान्कामाꣳस्तेषाꣳ सर्वेषु
लोकेष्वकामचारो भवत्यथ य इहात्मानमनुविद्य व्रजन्त्येताꣳश्च
सत्यान्कामांस्तेषाꣳ सर्वेषु लोकेषु कामचारो भवति ॥
६ ॥
</details>

<details><summary>शङ्करः</summary>

अथ अन्यो दृष्टान्तः तत्क्षयं प्रति तद्यथेहेत्यादिः । तत् तत्र यथा इह
लोके तासामेव स्वाम्यनुशासनानुवर्तिनीनां प्रजानां सेवादिजितो लोकः
पराधीनोपभोगः क्षीयते अन्तवान्भवति । अथ इदानीं दार्ष्टान्तिकमुपसंहरति —
एवमेव अमुत्र अग्निहोत्रादिपुण्यजितो लोकः पराधीनोपभोगः क्षीयत एवेति ।
उक्तः दोषः एषामिति विषयं दर्शयति — तद्य इत्यादिना । तत् तत्र ये इह
अस्मिंल्लोके ज्ञानकर्मणोरधिकृताः योग्याः सन्तः आत्मानं
यथोक्तलक्षणं शास्त्राचार्योपदिष्टमननुविद्य यथोपदेशमनु
स्वसंवेद्यतामकृत्वा व्रजन्ति देहादस्मात्प्रयन्ति, य
एतांश्च यथोक्तान् सत्यान् सत्यसङ्कल्पकार्यांश्च
स्वात्मस्थान्कामान् अननुविद्य व्रजन्ति, तेषां
सर्वेषु लोकेषु अकामचारः अस्वतन्त्रता भवति — यथा
राजानुशासनानुवर्तिनीनां प्रजानामित्यर्थः ।
अथ ये अन्ये इह लोके आत्मानं शास्त्राचार्योपदेशमनुविद्य
स्वात्मसंवेद्यतामापाद्य व्रजन्ति यथोक्तांश्च
सत्यान्कामान् , तेषां सर्वेषु लोकेषु कामचारो भवति — राज्ञ इव सार्वभौमस्य
इह लोके ॥

इति प्रथमखण्डभाष्यम् ॥
</details>

