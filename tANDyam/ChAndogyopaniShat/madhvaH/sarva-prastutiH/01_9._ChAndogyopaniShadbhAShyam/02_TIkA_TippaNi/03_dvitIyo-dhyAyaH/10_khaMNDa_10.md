+++
title = "१० खंण्ड_१०"

+++


## अथ खल्वात्मसंमितमतिमृत्यु सप्तविधं सामोपासीत हिङ्कार इति ..

# **उपनिषत् (खण्डः- १०)**

**सप्तविधसामप्रतिपाद्यभगवतो रूपाणि समानि**

अथ खल्वात्मसंमितमतिमृत्यु सप्तविधं सामोपासीत हिङ्कार इति त्र्यक्षरं प्रस्ताव इति त्र्यक्षरं तत्समम् ॥ १ ॥

आदिरिति द्व्यक्षरं प्रतिहार इति चतुरक्षरं तत इहैकं तत्समम् ॥ २ ॥

उद्गीथ इति त्र्यक्षरमुपद्रव इति चतुरक्षरं त्रिभिस्त्रिभिः समं भवत्यक्षर मतिशिष्यते त्र्यक्षरं तत्समम् ॥ ३ ॥

निधनमिति त्र्यक्षरं तत्सममेव भवति तानि ह वा एतानि द्वाविंशतिरक्षराणि ॥ ४ ॥

## **भाष्यम्**

'यस्यान्यः सदृशो नास्ति स्वरूपाणि समानि च । स आत्मसम्मितो विष्णुरतिमृत्युरमृत्युतः ॥ प्रद्युम्नादिस्वरूपेण स विष्णुः सप्तधा स्थितः । समानि तानि सर्वाणि ज्ञानानन्दबलैस्तथा ॥ ज्ञानादित्रयवाचीनि त्र्यक्षराण्यपि सर्वशः । हिङ्कारादीनि नामानि सर्वेषामपि सर्वशः ॥
आदिनाम्नः प्रकारस्तु योज्यः स्यात् प्रतिहारतः । तेन त्र्यक्षरमेव स्यानामद्वयमपि प्रभोः ॥ उपद्रवे तु वः कारो यद्यपि व्यतिरिच्यते । नाम नारायणस्यैव सोऽपि क्षीराब्धिशायिनः ॥ व्यञ्जनस्वरसर्गैस्तु सोऽपि ज्ञानादिवाचकः । त्रिवर्णत्वात् समः सोऽपि ज्ञानाद्यैः पुरुषोत्तमः ॥

### पदार्थकौमुदी

सप्तविधस्य सामनाम्नो भगवतो ज्ञानानन्दबलैर्ब्रह्माद्यसमत्वादात्म- रूपसमत्वनिष्ठामुपास्तिमाह अथ खल्वित्यादिना ॥ अयं खण्डः प्रसिद्धसामपर इत्यसत् । शब्दरूपस्य तस्य परमात्मसम्मितत्वाति- मृत्युत्वयोरसम्भवात् । ‘“तन्नाकं तद्विशोकम्’”इत्यस्यासम्भवाच्च । ननु भगवत्परत्वेऽपि कथमात्मसम्मितत्वं तस्य ? सादृश्यस्य भेदव्याप्तत्वात् ।नहि गौर्गोसदृशीत्यत आत्मसम्मितत्वं द्वेधा घटयन् खण्डं प्रमाणेन व्याचष्टे – यस्येति ॥ यथा “गगनं गगनाकारम्" इत्यादौ एतत्सदृश- मन्यन्नास्तीत्यर्थ एवमत्रापीति भावः । यस्य स्वरूपाणीत्यपि सम्बन्धः । स्वरूपाणां परस्परं समत्वं नाम परस्परनिष्ठबहुधर्मयोगित्वमेव । नतु तद्भिन्नत्वविशेषितम् । तच परस्परमभेदेऽपि सम्भवतीति भावः । अतिमृत्युपदं व्याचष्टे – अतिमृत्युरिति ॥ अमृत्युत्वतः । सप्तविधमित्य- स्यार्थमाह – प्रद्युम्नादीति ॥ प्रद्युम्नवासुदेववराहनारायणानिरुद्ध- नृसिंहसङ्कर्षणस्वरूपेणेत्यर्थः । " हिङ्कार इति त्र्यक्षरम् । प्रस्ताव इति त्र्यक्षरम् । तत्समम्” इत्यादौ हिङ्कारादिसामनाम्नामेव त्र्यक्षरत्वसाम्य- मुच्यत इति भ्रान्तिवारणाय " तत्समम्' इति वाक्यपञ्चकं व्याचष्टे - समानीति । तत्र हेतुपरं “हिङ्कार इति त्र्यक्षरं प्रस्ताव इति त्र्यक्षरम् ' ' इत्यादिवाक्यं व्याचष्टे - ज्ञानादीति ॥ सर्वशोऽपि त्र्यक्षराणि हिङ्कारा- दीनि नामानि सर्वशः वर्णशः सर्वेषामपि रूपाणां ज्ञानादित्रयवाचीनि हि यस्मात् तस्मात् तानि ज्ञानानन्दबलैः समानीत्यर्थः । हिङ्कारादिनाम्नां वर्णशो ज्ञानादित्रयवाचकत्वप्रकारस्तु प्रमाणान्तरादवगन्तव्यः ।

" आदिरिति व्यक्षरम् । प्रतिहार इति चतुरक्षरम् । तत इहैकं तत्समम्" इत्यत्र प्रतिहारनाम्नः को वर्ण आदिनाम्नि योज्य इत्यतस्तं दर्शयन् व्याचष्टे – आदिनाम्न इति । प्रतिहारनाम्नः प्रशब्द आदिनाम्ना योज्यः स्यात् । तेन प्र आदिरिति आदिप्र इति वैकं नाम तिहार इत्यन्यदिति प्रभोर्नामद्वयमपि त्र्यक्षरमेव स्यादित्यर्थः । “अक्षरमति - शिष्यते’” इत्युपद्रवनाम्न्येकमक्षरमतिरिच्यत इत्युक्तम् - किं तदक्षरं किं वा तद्वाच्यमित्यत आह – उपद्रवे त्विति । तथाऽपि स वःकारों नारायण- स्यैव नाम । उक्तब्यूहान्तर्गतोद्गीथाख्यनारायणव्यावृत्त्यर्थं " क्षीराब्धि –शायिनः” इत्युक्तम् । नन्वेवं वःकारस्य त्र्यक्षरत्वाभावात् तद्वाच्यस्य नारायणस्य ज्ञानादिगुणैः साम्याभावे प्रागुक्तविरोध इत्याशङ्का- निवर्तकतया “त्र्यक्षरं तत्समं भवति' इति वाक्यं व्याचष्टे – व्यञ्जनेति ॥ व्यञ्जनस्वरसर्गैस्त्रिवर्णत्वादित्यन्वयः । सोऽपि वः कारोऽपि । अपिशब्देन हिङ्कारादिसमुच्चयः । यतस्ततः सोऽपि नारायणोऽपि । प्रद्युम्नादि - समुच्चयार्थमपिशब्दः ।

------------------------------------------------------------------------

एकविंशत्याऽऽदित्यमाप्नोत्येकविंशो वा इतोऽसावादित्यो..

# **उपनिषत्**

एकविंशत्याऽऽदित्यमाप्नोत्येकविंशो वा इतोऽसावादित्यो द्वाविंशेन परमादित्याज्जयति तन्नाकं तद्विशोकम् ॥ ५ ॥

## **भाष्यं**

वः कारार्थपरिज्ञानात् प्राप्योऽब्धिशयनः प्रभुः । एकविंशार्णविज्ञानात् प्राप्योऽसौ सूर्यमण्डले ।

**हिङ्काराद्यक्षरप्रतिपाद्यानि भगवतो द्वाविंशद्रूपाणि**

स एव भगवान् विष्णुर्द्वाविंशद्रूपवान् यतः । तान्येव सप्तरूपाणि विभिद्यन्ते त्रिधा त्रिधा ॥ एकः पयोऽब्धिशयन इति द्वाविंशतिः प्रभोः । प्रद्युम्नाद्यास्तु चत्वारो द्विषण्मासेषु संस्थिताः । त्रिशस्त्रिशः केशवाद्या वसन्तादिषु पञ्चमः । रूपद्वयं च (१) षष्ठस्य स्थितं मत्स्यादिपञ्चकम् ॥ तृतीयं पृथिवीसंस्थं जामदग्न्याख्यमेव तत् ।

अन्तरिक्षद्युसूर्येषु सप्तमस्य (९) त्रिधा तनुः ( २ ) ॥ रामः कृष्णः कल्किरिति तज्ज्ञानात् तान्यवाप्य च । द्वाविंशेन पयोब्धिस्थं प्राप्यते रूपमक्षरम् ॥ एतद् द्वाविंशकं रूपं नाकं चासुखवर्जनात् ।

पूर्णानन्दस्वरूपत्वाद् विशोकं शोकनाशनात् ॥' इति साम- संहितायाम् ।

### पदार्थकौमुदी

“द्वाविंशेन परमादित्याज्जयति ' ' इति फलवाक्यं व्याचष्टे - वः कारेति ॥ “एकविंशत्याऽऽदित्यमाप्नोति'' इति वाक्यं व्याचष्टे – एकविंशेति ॥ एकविंशार्णवाच्यरूपज्ञानादित्यर्थः । सूर्यमण्डले स्थित इति शेषः ।

“तानि हवा एतानि द्वाविंशतिरक्षराणि" इति वाक्यं प्रसिद्धार्थप्रतीतिनिरासाय व्याचष्टे - स एवेति । ननु “ प्रद्युम्नादिस्वरूपेण स विष्णुः सप्तधा स्थितः " इत्युक्तत्वेन कथं " द्वाविंशद्रूपवान्’” इत्युक्तमित्यत आह – यतः ॥ तान्येवेति ॥ इति तस्माद् द्वाविंशतिः रूपाणीति शेषः । नन्वेतानि द्वाविंशतिरूपाणि किंनामकानि ? कुत्र तिष्ठन्तीत्यतस्तावत् ‘“द्वादश मासाः पञ्चर्तवस्त्रय इमे लोका असावादित्य एकविंशः " इति श्रुत्यन्तरानुसारेणैकविंशतिमूर्तीराह प्रद्युम्नाद्या इत्यादिना । प्रद्युम्नबासुदेववराहनारायणाश्चत्वारः प्रत्येकं त्रिशस्त्रिशोभूत्वा केशवाद्याः केशवादिनामानः सन्तो द्विषण्मासेषु संस्थिता इति सम्बन्धः । पञ्चमोऽनिरुद्धस्तस्य रूपत्रयमिति यावत् । षष्ठस्य नृसिंहस्य रूपद्वयमिति रूपपञ्चकं मत्स्यादिपञ्चकं सद् वसन्तादिषु संस्थितमि - त्यर्थः । अत्रापि हेमन्तशिशिरयोरैक्येन पञ्चत्वोक्तिः । षष्ठस्य तृतीयं रूपं पृथिवीसंस्थम् । सप्तमस्य सङ्कर्षणस्य तनू रामः कृष्णः कल्किरिति त्रिधा सत्यन्तरिक्षद्युसूर्येषु स्थितेति सम्बन्धः । “एकविंशत्याऽऽदिमाप्नोति द्वाविंशेन परमादित्याज्जयति" इत्यत्रैकविंशद्वाविंशरूपज्ञानयोरेव फल- मुक्तम् । न त्वितररूपज्ञानस्य । अत एतदुपलक्षणम् । ततश्च तत्तज्ज्ञानात् तत्तत्प्राप्तिर्भवति । अनन्तरं द्वाविंशाक्षरप्रतिपाद्यरूपप्राप्तिः सर्वेषामित्य- भिप्रेत्याऽह - तज्ज्ञानादिति । द्वाविंशेन द्वाविंशरूपज्ञानेन । " यावच्छ्रेतं न गच्छति । योगी तावन्न मुक्तः स्यात्" इत्यादेरिति भावः । " तन्नाकं तद्विशोकम्”इत्येतद्व्याचष्टे - एतदिति ॥ कं सुखमकमसुखं दुःखमिति यावत् । तद्रहितं नाकमित्युच्यत इति भावेन “ असुखवर्जनात्’” इत्यु- क्तम् । दुःखवर्जनादित्यर्थः । " द्वौ नञौ प्रकृतमर्थं सातिशयं गमयतः” इति न्यायेनार्थान्तरमाह – पूर्णेति ॥ ननु नाकपदस्य प्राचीनार्थत्वे विशोकपदं पुनरुक्तमित्यतस्तस्यार्थान्तरमाह विशोकमिति ॥ भक्तानामिति शेषः ।

