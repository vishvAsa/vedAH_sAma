+++
title = "१५ खंण्ड_२२"

+++


## विनर्दि साम्नो वृणे पशव्यमित्यग्नेरुद्गीथोऽनिरुक्तः ..

# **उपनिषत् (खण्डः - २२ )**

**सामगानस्य ध्वनिप्रभेदाः**

विनर्दि साम्नो वृणे पशव्यमित्यग्नेरुद्गीथोऽनिरुक्तः प्रजापतेर्निरुक्तः सोमस्य मृदु श्लक्ष्णं वायोः श्लक्ष्णं बलवदिन्द्रस्य क्रौञ्चं बृहस्पतेरपध्वान्तं वरुणस्य तान् सर्वानेवोपसेवेत वारुणं त्वेव वर्जयेत् ॥ १ ॥

## **भाष्यं**

सर्वदा समत्वात् साम भगवान् । तस्योद्गानप्रकारो विनर्दि वृषभस्वरवन्मेघनर्दवद्वा । तदेव वृणे । सर्वोत्तमत्त्वात् ।

‘विष्णोः स्वरो वृषभवन्मेघनादवदेव वा ।

स्त्रीपशुस्वरवद् वह्नेर्गम्भीरोऽनुपमो विभोः ॥

ब्रह्मणस्त्वथ सोमस्य साक्षाद् घण्टानिनादवत् ।

मृदुमेघस्वरो वायोरिन्द्रस्य स्तनयित्नुवत् ॥

बृहस्पतेः क्रौञ्चवच्च वरुणस्य तु विस्वरः ।

एकस्य पादवर्षस्य स्वरो विष्णोरुदाहृतः । वायोर्विंशतिवर्षस्य ब्रह्मणस्तु तदन्तरा ॥' इति च ।

'गायेदेतैः स्वरैस्तस्माद् यथाशक्ति न विस्वरम् ।

### पदार्थकौमुदी

एवं सामनाम्नो भगवतो व्यस्तसमस्तोमास्तिरभिहिता । तत्र साम्न उद्गानप्रकारं सप्रभेदमाह– विनर्दीत्यादिना ॥ तत्र “विनर्दि साम्नो वृणे" इत्येतद्वाक्यं दुर्गमार्थं व्याख्यातुं सामशब्दस्य प्रसिद्धार्थप्रतीतिवारणायार्थ तावदाह— सर्वदेति ॥ “सर्वदा समस्तेन साम" इति श्रुत्यैव पूर्वं निरुक्तेरिति भावः । इदानीं तद्वाक्यं व्याचष्टे - तस्येति ॥ श्रुतौ “पशव्य- मित्यग्नेरुद्गीथः” इत्यत्रोद्गीथशब्दः सर्वत्र सम्बध्यत इति भावेन तस्यार्थ उक्त ः- उद्गानप्रकार इति ॥ नन्वेवं ( १ ) साम्न उद्गीथो विनर्दीत्येतावता वाक्यस्य पूर्णत्वाद् वृण इत्यनन्वितमित्यतो वाक्यभेदं कृत्वा योजयति - तदेवेति ॥ सामोद्गानप्रकारे विनर्दित्वस्य सिद्धत्वान्नैकवाक्यत्वं सम्भव- तीति भावः । श्रुतावन्यत्र वृण इत्यनुक्त्वाऽत्रैव तदुक्तेस्तदेवेत्येवकारः । तत्र हेतुमाह - सर्वेति ॥ उक्तार्थं द्रढयन् प्रमाणेनैव खण्डं व्याचष्टे– विष्णोरिति ॥ वृषभवद् वृषभनादवत् । अनेन विनर्दि साम्न उद्गीथ इत्येतद् व्याख्यातम् । ‘“पशव्यमित्यग्नेरुद्गीथः” इत्यस्य व्याख्यानम् - स्त्रीति ॥ " अनिरुक्तः प्रजापतेः" इत्येतस्यार्थमाह – गम्भीर इति । एतद्वदिति निर्वक्तुमशक्यत्वादनिरुक्त इति पदार्थमभिप्रेत्य " अनुपमः'' इत्युक्तम् । सोपमत्वस्य वक्ष्यमाणत्वात् तत्तात्पर्यमाह – गम्भीर इति । “निरुक्तः सोमस्य” इत्यस्यार्थमाह - अथेति ॥ " मृदु श्लक्ष्णं वायोः” इत्येतद् व्याचष्टे – मृदुमेघेति ॥ ‘“श्लक्ष्णं बलवदिन्द्रस्य " इति वाक्यं व्याचष्टे- इन्द्रस्येति । स्तनयित्नुस्तीव्रमेघगर्जनम् । " क्रौञ्चं बृहस्पतेः" इत्यस्या- र्थमाह – बृहस्पतेरिति ॥ “ अपध्वान्तं वरुणस्य' इत्यस्यार्थः – वरुण- स्येति ॥

विष्णोः स्वरो वृषभस्वरवदित्युक्तम् । “मृदुमेघस्वरो वायोः " इत्युक्त्या वायुस्वरोऽपि वृषभस्वरवदित्युक्तम् । मेघस्वरवृषभस्वरयोः साम्यात् । अत एव “विष्णोः स्वरो वृषभवन्मेघनादवदेव वा" इत्युक्तम् । “गम्भीरोऽ- नुपमो ब्रह्मणः" इत्यनेन ब्रह्मस्वरोऽपि वृषभस्वरवदित्युक्तम् । वृषभमेघ- नादयोरेव गाम्भीर्यदर्शनात् । एवं त्रयाणां स्वरस्यैकप्रकारत्वप्रतीतौ तत्र विशेषमाह – एकस्येति ॥ एकस्यैकवर्षस्य पादवर्षसहितस्य यून इति यावत् । वृषभस्य स्वरवदिति शेषः । तदन्तरा विंशतिवर्षादवाग्वर्षस्य । यद्वा, “मेघनादवत्'' इति " गम्भीरोऽनुपमः" इति " मृदुमेधस्वरवत्" इति च विष्णुब्रह्मवायुगानां नादानां गम्भीरत्वमुक्तम् । तस्यैकप्रकारत्व- प्रतीतिं निवारयन् विशेषमाह एकस्येति ॥ " तान् सर्वानेवोपसेवेत ' " इत्यस्य सहेतुकमर्थमाह गायेदिति । तस्मादेतेषामेव स्वराणां प्रशस्तत्वादेतैरेव स्वरैर्गायेत् । देवोद्गानसदृशोद्गानविधानमशक्यत्वा- दयुक्तमित्यत उक्तम् - यथाशक्तीति ॥ “वारुणं त्वेव वर्जयेत्” इत्यस्यार्थः न विस्वरमिति ॥ तस्माद् विस्वरस्यानर्थहेतुत्वादित्य- त्रापि सम्बध्यते ।

------------------------------------------------------------------------

अमृतत्वं देवेभ्य आगायानीत्यागायेत् स्वधां पितृभ्य ..

# **उपनिषत्**

अमृतत्वं देवेभ्य आगायानीत्यागायेत् स्वधां पितृभ्य आशां मनुष्येभ्यस्तृणोदकं पशुभ्यः स्वर्गं लोकं यजमानायान्नमात्मन आगायानीत्येतानि मनसा ध्यायन्नप्रमत्तः स्तुवीत ॥ २ ॥

## **भाष्यम्**

अधिकारी सदौदगात्रे मुख्यतः प्राण एव यत् । अतो मोक्षादिदाने स देवादीनां क्षमो भवेत् ॥ अन्येषां स ददातीह मद्धृदिस्थ इति स्मृतिः । कार्या हि नान्यथा कुर्यादवमन्ताऽन्यथा भवेत् ॥ देवानां मोक्षदानादौ न हि मानुष ईश्वरः । अतः प्राणो हृदिस्थो मे ददातीति स्मृतिर्भवेत् ॥ सङ्कल्पोक्त्यादिकर्ता च प्राण एव यतः सदा । आगायानीति युज्येत तस्मात् तस्मिन् हि मुख्यतः ॥ आत्मेति भगवान् विष्णुः प्राणस्थः पुरुषोत्तमः । (२) तस्मा अनं ह्यर्थतस्तु प्राणस्यान्नभुजिर्भवेत् ॥ प्राणस्याप्यमृतत्वं हि मुख्यमेव फलं यतः । देवान्तर्भावतो विष्णोर्नामृतत्वं क्व चाऽदिमत् ॥

### पदार्थकौमुदी

"अमृतत्वं देवेभ्य आगायानीत्यागायेत्" इत्यादिना प्रसिद्धोद्गातु- रेवंविधसङ्कल्पः कथ्यत इति प्रतीतिनिरासाय व्याचष्टे - अधिकारीति ॥ तथा च तेनैवंविधः सङ्कल्पः कार्य इति भावः । तर्ह्यन्येषां कथमित्यत आह अन्येषामिति ॥ कुर्याद् विभक्तिविपरिणामेन " स्मृतिम्" इत्यनु- वर्तते । अन्यथा स्मृतिकरणे बाधकमाह - अवमन्तेति ॥ तत्र हेतुमाह - देवानामिति ॥ देवादीनामित्यर्थः । निगमयति- अत इति । ददाति ‘“देवादीनां मोक्षादिकम्” इति शेषः । ननु यदि हृदिस्थो मुख्यप्राण एव देवादीनां मोक्षदिदाता तर्ह्यगायानीत्ययुक्तं स्यात् । प्रसिद्धोद्गातुरेव सङ्कल्पोक्त्यादिकर्तृत्वप्रतीतेः । नहि स्वस्य तादृशफलदानासामर्थ्ये तथा सङ्कल्पादिकर्तृत्वोक्तिः सम्भवतीत्यत आह - सङ्कल्पेति ॥ सङ्कल्पो मनसा ध्यानम् । उक्तिर्वचनम् । आदिपदेनोद्गानसङ्ग्रहः । तर्हि प्रतीतिः कथमित्यत आह - हि मुख्यत इति । सङ्कल्पोक्त्यादिकर्तृत्वस्य ॥ तस्मिन्नेव मुख्यत्वादित्यर्थः । अमुख्यतस्तत्कर्तृत्वविषया प्रतीतिरिति भावः । आत्मने स्वस्मै अन्नमागायानीत्यन्यथाप्रतीतिं वारयन् तद्- व्याचष्टे - आत्मेति ॥ " तस्मा अन्नमुद्दिश्याऽगायेत्' इति शेषः । स्वात्मन एवान्नमागायानीत्यर्थः कस्मान्न स्यादित्यत आह त इति ॥ हि यस्मात् प्राणस्थहरेर्भोजनेऽर्थतो नान्तरीयकतया प्राणस्य भुजिर्भवेत् । तस्मान्नासावर्थ इत्यर्थः । प्राणस्य देवान्तर्गतत्वाद् देवानां चामृतत्वमुद्दिश्य गानस्य कृतत्वेन स्वस्याप्यमृतत्वसिद्धेर्नासावर्थ इत्याह – प्राणस्यापीति । तर्हि विष्णोरपि देवान्तर्गतत्वात् तस्याप्य- मृतत्वं प्रति वायुरुद्वायति किमित्यतो नेत्याह - विष्णोरिति ॥ फलमिति वर्तते । विष्णोरमृतत्वं फलं नेति सम्बन्धः । कुत इत्यतस्तदमृतत्वस्याना- दिनित्यत्वादित्याह - क्वचेति ॥ चो हेतौ ॥ विष्णोरमृतत्वमिति वर्तते । अन्तवत्त्वसमुच्चये वा चशब्दः । तथाच विष्णोरमृतत्वम् आदिमदन्तवच्च न क्वापीति यत इति भावः ।

