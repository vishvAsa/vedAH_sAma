+++
title = "१६ खंण्ड_२३"

+++


## त्रयो धर्मस्कन्धाः

# **उपनिषत् (खण्डः -२३)**

**धर्मब्रह्मज्ञानयोः फलनिरूपणं**

त्रयो धर्मस्कन्धाः । यज्ञोऽध्ययनं दानमिति प्रथमस्तप एव द्वितीयो ब्रह्मचार्याचार्यकुलवासी तृतीयोऽत्यन्तमात्मानमाचार्यकुलेऽवसादयन् सर्व एते पुण्यलोका भवन्ति ब्रह्मसंस्थोऽमृतत्वमेति ॥ १ ॥

## **भाष्यम्**

‘सर्वधर्मैः पुण्यलोको ब्रह्मज्ञानाद् विमुच्यते ।

### पदार्थकौमुदी

पूर्वं व्यस्तसमस्तसामोपासकानां स्वर्गमोक्षौ फलत्वेनोक्तौ । तत्र केषां किमिति न ज्ञायते । अतस्तद्विवेकेनाऽह – “त्रयो धर्मस्कन्धाः " इत्यादिना ॥

**मायावादिमतनिरासः**

अत्राऽहुर्मायावादिनः – यज्ञादिमान् प्रथमो गृहस्थस्तापसो द्वितीयो वनस्थस्तृतीयो ब्रह्मचारी नैष्ठिकः सर्व एते पुण्यलोका भवन्ति । शिष्टस्त्वनुक्तः परिव्राट् ब्रह्मसंस्थोऽमृतत्वं पुण्यलोकविलक्षणं मोक्ष- मेतीति । तन्मतनिरासाय प्रमाणेनैव तात्पर्यमाह – सर्वेति ॥ सर्वेषामा- श्रमिणां धर्मैरित्यर्थः । यतिधर्मस्यापि पुण्यलोकसाधनत्वमस्ति । ब्रह्मज्ञानं चेत् सर्वेषामपि मोक्षो भवेत्।एवं च त्रयाणामेव पुण्यलोको यतेरेव तद्विलक्षणो मोक्ष इत्ययुक्तमिति भावः ।

------------------------------------------------------------------------

प्रजापतिर्लोकानभ्यतपत् तेभ्योऽभितप्तेभ्यस्त्रयी विद्या सम्प्रास्रवत्

# **उपनिषत्**

**दृष्टान्तपूर्वकं ॐकारस्य सर्ववेदसारत्वकथनम्**

प्रजापतिर्लोकानभ्यतपत् तेभ्योऽभितप्तेभ्यस्त्रयी विद्या सम्प्रास्रवत् । तामभ्यतपत् तस्या अभितप्ताया एतान्यक्षराणि सम्प्रास्रवन्त । भूर्भुवः स्वरिति । तान्यभ्यतपत् तेभ्योऽभितप्तेभ्य ओङ्कारः सम्प्रास्रवत् । तद्यथा शङ्कुना सर्वाणि पर्णानि सन्तृण्णान्येवमेतेनोङ्कारेण सर्वा वाक्सन्तृण्णोङ्कार एवेदं सर्वमोङ्कार एवेदं सर्वम् ॥ २ ॥ २३ ॥

## **भाष्यम्**

ॐकारो ब्रह्मणो नाम सर्ववागात्मकश्च सः । तद्व्याख्यात्वात् (२) सर्ववाचां सर्ववागात्मता भवेत् ॥ इदं तु प्रस्तुतत्वात् स सर्वं चाप्यर्थपूर्णतः । सर्वशब्दान्वितत्वाच्च न लिङ्गव्यत्ययो भवेत् । आधिक्यं चैव सर्वत्वं प्रस्तुतं तद् यथेति तत् ॥' इति च । ‘अकाराद्याः क्रमेणैव भूरादेः साररूपिणः । अस्मादयं सार इति ज्ञानमेवाभितापनम् ॥ सम्प्रस्रावश्च तद्दृष्टिर्ब्रह्मणः परमस्य हि । नित्यज्ञानोऽपि भगवान् क्रीडयाऽचीक्लपद् यदा । तदाऽभितापशब्दोऽयं वर्तते परमात्मनि ॥ ' इति च ।

### पदार्थकौमुदी

"तेभ्योऽभितप्तेभ्यः ॐकारः सम्प्रास्रवत्' इति ओङ्कारस्य वेदत्रय- सारव्याहृतिसारत्वेन ज्ञानमुक्तम् । तत्कुत इत्यतस्तत्र " ओङ्कार एवेदं सर्वम् ' ' इति श्रुत्यभिप्रेतं हेतुमाह - ॐकार इति । ब्रह्मणः गुणपूर्णस्य । अनेन गुणपूर्णत्ववाचकत्वं हेतुमभिप्रैति । " तद्यथा' इति श्रुत्युक्तं हेत्वन्तरमाह सर्वेति ॥ ननु प्रत्यक्षबाधितमेतदित्यत आह तद्व्याख्यात्वादिति । सर्ववागात्मतोङ्कारस्य । ननु “ ॐकार एवेदं सर्वम्'' इत्यत्र ॐकारस्य सर्वजगदात्मकत्वमुच्यत इत्ययुक्तम् । बाधात् । इदं सर्वं शब्दजातमोङ्कार एवेति सर्वशब्दात्मकत्वमुच्यत इत्यप्यत एवायुक्तम् । उक्ताभिप्रायश्चेत् तद्यथेत्यनेन गतार्थमित्यत इदंशब्दस्यो- ङ्कारविशेषणत्वमङ्गीकृत्य तद्वाक्यं व्याचष्टे - इदं त्विति ॥ तु विशेषेणाव्यवधानेन प्रस्तुतत्वात् स ओङ्कार इदम् इदमित्यनेन परामृश्यत इत्यर्थः । चोऽवधारणे । स इत्यनेन सम्बध्यते । अर्थपूर्णतो ऽर्थपूर्णत्वतः । पूर्णत्वार्थकत्वत इति यावत् । ततश्चेदमयमोङ्कार एव सर्वं पूर्णत्व - वाचीत्यर्थम् इत्युक्तं भवति । नचोङ्कारमुद्दिश्य सर्वमिति नपुंसकप्रयोगानु- पपत्तिः । सर्वं पूर्णार्थकं यत्स इदमोङ्कार एवेत्युद्देश्यविधेयभावस्य विवक्षितत्वात् । नचैवमपीदमोङ्कार इति सामानाधिकरण्यानुपपत्तिः । छान्दसत्वेन लिङ्गव्यत्ययोपपत्तेरिति भावः । अथवेदमित्यस्य सर्वशब्दा- न्वितत्वमेव । सर्वशब्दस्य च नपुंसकत्वं “ सामान्ये नपुंसकम्" इति न्यायेनाऽश्रितमिति च न लिङ्गव्यत्ययदोष इत्यभिप्रेत्याह – सर्व- शब्देति ॥ ततश्चेदं सर्वं सर्ववागर्थत्वेन प्रस्तुतं यत्पूर्णत्वं तद्वाची । ॐकार एवेत्यर्थ इत्युक्तं भवति । अत एव " ओङ्कारो ब्रह्मणो नाम " इति प्रागुक्तम् । एवमोङ्कारस्य सारार्थकत्वेन सर्ववाक्सारतोपपादकतयेदं वाक्यं व्याख्यायेदानीं स्वरूपतः सर्ववागाधिक्योपपादकतयाऽपि व्याचष्टे - आधिक्यमिति ॥ ॐकारस्य सर्वत्वं चाऽधिक्यमेवेति सम्बन्धः । नन्वत्रेदमित्यस्य न सर्वशब्दविशेषणत्वम् । स्वरूपाधिकस्य पूर्वमप्रस्तुत- त्वेन परामर्शासम्भवादित्यत आह - प्रस्तुतमिति । तदाधिक्यं “ तद् यथा शङ्कुना'' इति पूर्ववाक्येन प्रस्तुतमित्यर्थः । ततश्चेदं प्रस्तुतं यत्सर्वं स्वरूपतोऽधिकं सः ॐकार एवेति योजनोक्ता भवति ।

ननु ( ? ) " तेभ्योऽभितप्तेभ्य ॐकारः सम्प्रास्रवत् ' ' इति ॐकारो व्याहृतिसार इत्युक्तम् । तत्कथम् ? व्याहृतीनां त्रित्वात् । ॐकारस्यै- कत्वात् । व्याहृतित्रयस्य वेदत्रयसारत्ववदत्रापि वक्तव्यत्वादित्यत आह- अकाराद्या इति ॥ " प्रजापतिर्लोकानभ्यतपत्" इत्यादौ " त्रयी विद्या सम्प्रास्रवत्" इत्यादौ चोक्ताभितापनसम्प्रास्रवणे तपः प्रस्रवणे एवेत्य- न्यथाप्रतीतिनिरासाय तयोर्विवक्षितमर्थं प्रमाणेनाऽह - अस्मादयमिति । तद्दृष्टिः सारत्वदृष्टिः। सारत्वज्ञानमेवं सम्प्रस्रावशब्दस्याप्यर्थ इति भावः । ‘“ब्रह्मणः परमस्य’” इत्युक्त्या श्रौतप्रजापतिशब्दो व्याख्यातः । तेन प्रजापतिर्विराट् कश्यपो वेति व्याख्यानं निरस्तम् ।

ननु यद्यत्र श्रुतौ प्रजापतिशब्देन परब्रह्मग्रहणं तर्हि तस्य नित्यज्ञानत्वेनाभ्यतपदिति कादाचित्कव्यवहारः कथमित्यत आह— नित्येति ॥ अचीक्ऌपज् ज्ञानव्यक्तिमकरोत् ।

