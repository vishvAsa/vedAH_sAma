+++
title = "१४ खंण्ड_१४-२१"

+++


## उद्यन् हिङ्कार उदितः प्रस्तावो मध्यन्दिन उद्गीथोऽपराह्णः ..

# **उपनिषत् (खण्डः १४-२१)**

**बृहत्सामप्रतिपाद्यभगवदुपासना**

उद्यन् हिङ्कार उदितः प्रस्तावो मध्यन्दिन उद्गीथोऽपराह्णः प्रतिहारोऽस्तं यन्निधनमेतद्बृहदादित्ये प्रोतं स य एवमेतद्बृहदादित्ये प्रोतं वेद तेजस्व्यन्नादो भवति सर्वमायुरेति ज्योग्जीवति महान् प्रजया पशुभिर्भवति महान् कीर्त्या तपन्तं न निन्देत् तद् व्रतम् ॥ १४ ॥

**वैरूपसामप्रतिपाद्यभगवदुपासनम्**

अभ्राणि सम्प्लवन्ते स हिङ्कारो मेघो जायते स प्रस्तावो वर्षति स उद्गीथो विद्योतते स्तनयति स प्रतिहार उद्गृह्णाति तन्निधनमेतद्वैरूपं पर्जन्ये प्रोतं स य एवमेतद्वैरूपं पर्जन्ये प्रोतं वेद विरूपांश्च सुरूपांश्च पशूनवरुन्धे सर्वमायुरेति ज्योग्जीवति महान् प्रजया पशुभिर्भवति महान् कीर्त्या वर्षन्तं न निन्देत् तद् व्रतम् ॥ १५ ॥

**वैराजसामप्रतिपाद्यभगवदुपासनं**

वसन्तो हिङ्कारो ग्रीष्मः प्रस्तावो वर्षा उद्गीथः शरत् प्रतिहारो हेमन्तो निधनमेतद् वैराजमृतुषु प्रोतं स य एवमेतद्वैराजमृतुषु प्रोतं वेद विराजति प्रजया पशुभिर्ब्रह्मवर्चसेन सर्वमायुरेति ज्योग्जीवति महान् प्रजया पशुभिर्भवति महान् कीर्त्या ऋतून् न निन्देत् तद् व्रतम् ॥ १६ ॥

**शकरीसामप्रतिपाद्यभगवदुपासनम्**

पृथिवी हिङ्कारोऽन्तरिक्षं प्रस्तावो द्यौरुद्गीथो दिशः प्रतिहारः समुद्रो निधनमेताः शक्वर्यो लोकेषु प्रोताः स य एवमेताः शक्वर्यो लोकेषु प्रोता वेद लोकीभवति सर्वमायुरेति ज्योग्जीवति महान् प्रजया पशुभिर्भवति महान् कीर्त्या लोकान्न निन्देत् तद् व्रतम् ॥ १७ ॥

**रेवतीसामप्रतिपाद्यभगवदुपासनम्**

अजा हिङ्कारोऽवयः प्रस्तावो गाव उद्गीथोऽश्वाः प्रतिहारः पुरुषो निधनमेता रेवत्यः पशुषु प्रोताः स य एवमेता रेवत्यः पशुषु प्रोता वेद पशुमान् भवति सर्वमायुरेति ज्योग्जीवति महान् प्रजया पशुभिर्भवति महान् कीर्त्या पशून्न निन्देत् तद् व्रतम् ॥ १८ ॥

**यज्ञायज्ञीयसामवेद्यभगवदुपासनं**

लोम हिङ्कारस्त्वक् प्रस्तावो मांसमुद्गीथोऽस्थि प्रतिहारो मज्जा निधनमेतद्यज्ञायज्ञीयेषु प्रोतं स य एवमेतद्यज्ञायज्ञीयमङ्गेषु प्रोतं वेदाङ्गीभवति नाङ्गेन विमूर्च्छति सर्वमायुरेति ज्योग्जीवति महान् प्रजया पशुभिर्भवति महान् कीर्त्या संवत्सरं मज्ज्ञो नाश्नीयात् तद् व्रतं मज्ज्ञु नाश्नीयादिति वा ॥ १९ ॥

**राजनसामप्रतिपाद्यभगवदुपासनम्**

अग्निर्हिङ्कारो वायुः प्रस्ताव आदित्य उद्गीथो नक्षत्राणि प्रतिहारश्चन्द्रमा निधनमेतद्राजनं देवतासु प्रोतं स य एवमेतद्राजनं देवतासु प्रोतं वेदैतासामेव देवतानां सलोकातां सार्ष्टितां सायुज्यं गच्छति सर्वमायुरेति ज्योग्जीवति महान् प्रजया पशुभिर्भवति महान् कीर्त्या ब्राह्मणान्न निन्देत् तद् व्रतम् ॥ २० ॥

**इतरसर्वसामप्रतिपाद्यभगवदुपासनं**

त्रयी विद्या हिङ्कारस्त्रय इमे लोकाः स प्रस्तावोऽग्निर्वायुरादित्यः स उद्गीथो नक्षत्राणि वयांसि मरीचयः स प्रतिहारः सर्पा गन्धर्वाः पितरस्तन्निधनमेतत् साम सर्वस्मिन् प्रोतं स य एवमेतत्साम सर्वस्मिन् प्रोतं वेद सर्वं ह भवति ॥ १ ॥

तदेष श्लोको यानि पञ्चधा त्रीणि त्रीणि तेभ्यो न ज्यायः परमन्यदस्ति । यस्तद्वेद स वेद सर्वं सर्वा दिशो बलिमस्मै हरन्ति । सर्वमस्मीत्युपासीत तद् व्रतं तद् व्रतम् ॥ २ ॥ २१ ॥

## **भाष्यम्**

'आदित्यनानि पञ्चात्मन्यभिध्याते जनार्दने । पर्जन्यनाम्नि चर्त्वाख्ये लोकाख्ये पशुसञ्ज्ञके ॥ अङ्गाख्ये देवताख्ये च सर्वाख्ये च प्रतिष्ठितम् । बृहदाद्यं च यो वेद मुच्यते नात्र संशयः ॥

### पदार्थकौमुदी

‘“उद्यन् हिङ्कारः” इत्यादिखण्डाष्टकस्य भगवत्परत्वज्ञापनाय “स य एवमेतद् बृदादित्ये प्रोतं वेद” “स य एवमेतद् वैरूपं पर्जन्ये प्रोतं वेद" "स य एवमेतद् वैराजमृतुषु प्रोतं वेद" " स य एवमेताः शक्कर्यो लोकेषु प्रोता वेद’” ‘“स य एवमेता रेवत्यः पशुषु प्रोता वेद" " स य एवमेतद् यज्ञायज्ञीयमङ्गेषु प्रोतं वेद’” “स य एवमेतद्राजनं देवतासु प्रोतं वेद” “स य एवमेतत् साम सर्वस्मिन् प्रोतं वेद" इत्यष्टौ फलवाक्यानि प्रमाणेन व्याचष्टे – आदित्येति ॥ " पञ्चात्मन्यभिध्याते" इत्यनेन "उद्यन् हिङ्कारः" इत्यादिकमुपासनार्थमेवोक्तमित्युक्तं भवति । "बृहदाद्यम्" इत्यादिपदेन वैरूपादिग्रहणम् ।

------------------------------------------------------------------------

समुद्रेकात् समुद्रस्तु देशनाद् दिश उच्यते

## **भाष्यं**

समुद्रेकात् समुद्रस्तु देशनाद् दिश उच्यते । लोपकत्वाल्लोम च स्यात् तवोरूपस्त्वगुच्यते ॥ मादनात् साररूपत्वान्मांसोऽस्थि त्वासनात् स्थिरम् । मदस्य जननान्मज्जा सोऽङ्गमन्तिगतत्वतः ॥वायुर्ज्ञानात् तथाऽऽयुष्ट्वान्नक्षत्रं च स्वतन्त्रतः । चन्द्रमाः परमानन्दात् त्रैविद्यो ज्ञानरूपतः ॥ वयांसि व्ययनाच्चैव वीत्याकाशस्तथोच्यते । तत्रायनाद् वयः प्रोक्तो मरीचिर्मितरुक्त्वतः ॥ सर्पः सर्पणहेतुत्वाद् गन्धर्वो गोधरत्वतः । पिता स सृष्टिहेतुत्वात् सर्वं पूर्णगुणत्वतः । एतैर्नामभिरुद्दिष्टो भगवान् पुरुषोत्तमः ॥' इति च ॥

### पदार्थकौमुदी

अत्र प्रकरणाष्टके प्रायः सर्वेषां शब्दानां भगवत्परतया व्याख्यातत्वा- दव्याख्यातान् कांश्चिच्छब्दान् व्याचक्षाणस्तावत् "समुद्रो निधनम् " इत्युक्तं समुद्रशब्दं भगवति निर्वक्ति – समुद्रेकादिति ॥ सम्यगुद्रेका- दित्यर्थः । “दिशः प्रतिहारः" इत्युक्तदिक्शब्दं निर्वक्ति - देशनादि - ति ॥ ‘“लोम हिङ्कारः” इत्युक्तलोमशब्दं निर्वक्ति - लोपकत्वादिति । । " त्वक् प्रस्तारः" इत्युक्तं त्वक्शब्दं निर्वक्ति तरूप इति ॥ प्रकाशरूप इत्यर्थः । " मांसमुद्गीथः" इत्युक्तमांसशब्दं निर्वक्ति- मादनादिति ॥ आह्लादनादित्यर्थः । अनुस्वारश्चाऽधिक्यार्थक इति ज्ञेयम् । “अस्थि प्रतिहार ः " इत्युक्तास्थिशब्दं निर्वक्ति - अस्थि त्विति ॥ स्थिरमासनादस्थीत्युच्यत इत्यर्थः । तुशब्दोऽवधारणार्थः । ‘“मज्जा निधनम्’’इत्युक्तमज्जाशब्दार्थमाह - मदस्येति ॥ “ एतद्यज्ञा- यज्ञीयमङ्गेषु प्रोतम्” इत्युक्ताङ्गशब्दं निर्वक्ति - सोऽङ्गमिति ॥ अन्तिकगतत्वत इत्यर्थः । " वायुः प्रस्तावः" इत्युक्तवायुशब्दार्थमाह-वायुरिति ॥ ज्ञानादिति वशब्दार्थः । आयुष्ट्वादित्यायुः शब्दार्थः । आयुःप्रदत्वादित्यर्थः । “नक्षत्राणि प्रतिहार ः " इत्युक्तनक्षत्रशब्दार्थ - माह - नक्षत्रं चेति ॥ न विद्यते क्षत्रं क्षत्रजात्यवच्छिन्नं नियामकं यस्य तन्नक्षत्रमिति शब्दार्थमभिप्रेत्य स्वतन्त्रत इत्युक्तम् । “चन्द्रमा निधनम्' इत्युक्तचन्द्रमश्शब्दार्थमाह- चन्द्रमा इति । चदि आह्लादन इति धातोः । ‘‘त्रयी विद्या हिङ्कारः’” इत्युक्तत्रयीविद्याशब्दार्थमाह - त्रैविद्य इति ॥ ज्ञानरूपतो ज्ञानविषयत्वत इत्यर्थः । तेन त्रय्या वेद्यत इति त्रैविद्येत्यर्थ इत्युक्तं भवति । ‘“नक्षत्राणि वयांसि मरीचयः प्रतिहार ः ” इत्यनेन नक्षत्र- शब्दस्य व्याख्यातत्वात् "वयांसि मरीचयः" इत्येतद्व्याचष्टे वयांसीति ॥ वयांसि चेति चशब्दान्वयः । एवशब्देन प्रसिद्धार्थं परोक्त- मपाकरोति । अप्रतीतेर्व्ययनादित्युक्तं विवृणोति – वीत्याकाश इति ॥ तथाशब्दश्वशब्दार्थः । वीति चाऽकाश उच्यते । तत्राऽकाशेऽयनाद् गमनादित्यर्थः । मितरुक्त्वतः प्रमितप्रकाशत्वत इत्यर्थः । " सर्पा गन्धर्वाः पितरस्तन्निधनम्’’इत्युक्तसर्पादिशब्दान् व्याचष्टे – सर्प इति ॥ सर्पण- हेतुत्वाद् गमनहेतुत्वात् सृप्ऌ गतौ । गौर्भूर्विद्या वा । ‘“एतत्साम सर्वस्मिन् प्रोतम्" इत्युक्तसर्वशब्दं व्याचष्टे - सर्वमिति । उक्तनिमित्तेन समुद्रादिशब्दाभिधेयः क इत्यत आह - एतैरिति ॥

