+++
title = "०८ खंण्ड_८"

+++


## उद्दालको हाऽरुणिः श्वेतकेतुं पुत्रमुवाच ..

# **उपनिषत् (खण्डः - ८)**

**सुषुप्तिजाग्रदवस्थयोर्जीवः परमात्माधीन इति निरूपणम्**

उद्दालको हाऽरुणिः श्वेतकेतुं पुत्रमुवाच स्वप्नान्तं मे सोम्य विजानीहीति यत्रैतत्पुरुषः स्वपिति नाम सता सोम्य तदा सम्पन्नो भवति स्वमपीतो भवति तस्मादेनं स्वपितीत्याचक्षते स्वं ह्यपीतो भवति ॥ १ ॥

स यथा शकुनिः सूत्रेण प्रबद्धः दिशं दिशं पतित्वाऽन्यत्रायतनमलब्ध्वा बन्धनमेवोपाश्रयत एवमेव खलु सोम्य तन्मनो दिशं दिशं पतित्वाऽन्यत्रायतनमलब्ध्वा प्राणमेवोपाश्रयते प्राणबन्धनं हि सोम्य मन इति ॥ २ ॥

## **भाष्यं**

स्वप्नान्तः (३) सुषुप्तिः । 'स्वातन्त्र्यात् स्व इति प्रोक्तो विष्णुः सर्वेश्वरेश्वरः । तं प्राप्नोति मनोनामा संसारी स्वपितीत्यतः ॥' इति च । मननान्मनोनामा संसारी ।

### पदार्थकौमुदी

पूर्वं जीवेश्वरयोरत्यन्तभेदबोधनायासहायस्यैव भगवतस्तत्तेजोऽ- बन्नादिसमस्तजगन्निमित्तकारणत्वादिरूपं जीवेष्वसम्भाव्यमानं महन्मा- हात्म्यमुपवर्णितम् । तत्त्वागममात्रवेद्यम् । न पुनरनुभवसिद्धमित्यतो जागरे जीवस्य स्वातन्त्र्याभिमानात् स्वापे च तदभावात् तत्र जीवस्य भगवदाश्रयत्वमनुभवारूढं कर्तुम् उपक्रमते - उद्दालको हेत्यादिना ॥
यद्यत्र ‘“स्वप्नान्त उच्चावचमीयमानः " इत्यादाविव स्वप्नान्तशब्देन स्वप्नाख्योऽन्तःस्थानं स्वप्नान्त इति स्वप्नावस्था गृह्येत तदा "सता सोम्य तदा सम्पन्नो भवति'' इत्युत्तरवाक्यमयुक्तं स्यात् । स्वप्नावस्थायां परात्मप्रवेशाभावादित्यतः स्वप्नान्तशब्दं व्याचष्टे - स्वप्रस्येति ॥ अन्तोऽवसानम् । कः स्वप्नस्यान्त इत्यत उक्तम् - सुषुप्तिरिति । स्वप्ना - नन्तरं सुषुप्तिस्तदनन्तरं जागरणमिति अवस्थाक्रममभिप्रेत्यैवमुक्तम् । सुषुप्त्यनन्तरं स्वप्नस्तदनन्तरं जागरणमित्यपि क्रमोऽस्ति । उक्तं च " सुप्तेरुत्थाने प्राज्ञाद् बिभक्तो भवति विश्वः । स्वप्नादुत्थाने तेज- सात्’इति । अनेन स्वप्नान्तं सुषुप्तमित्येतदपव्याख्यानमिति सूचयति । " अशनापिपासे सोम्य विजानीहि " इतिवदत्रापि स्वप्नान्तशब्देन सुषुप्त्यवस्थाया एव ग्राह्यत्वेन तद्ग्रहणस्यानुचितत्वात् ।

" स्वमपीतो भवति" इत्यत्र जीवः स्वं स्वात्मभूतं ब्रह्मापीतो भवतीति ब्रह्मणि स्वात्मवाचिस्वशब्दप्रयोगादैक्यप्रतीतिं वारयितुं स्वशब्दार्थमाह्– स्वातन्त्र्यादिति । एवं पदार्थमुक्त्वा वाक्यार्थमाह- तमिति ॥ एतेनापीतिशब्देनैक्यमुच्यत इत्यपास्तम् । स्वमपीत इत्यत्र पूर्ववाक्यात् पुरुषशब्दोऽनुवर्तते । स च संसारिपर एव । मुक्तस्योप- क्रमोपसंहारवाक्योक्तसुप्तिजागरावस्थानुपपत्तेरिति भावेनोक्तं संसारीति ॥ " एतन्मनः " इत्युपसंहारा विरोधाय " मनोनामा " इत्युक्तम् । तं प्राणनामानमित्यपि ग्राह्यम् । ननु जीवः सुप्तौ स्वमाप्नोती- ति कुत इत्यतः सुषुप्ते स्वपितिशब्दप्रयोगादित्याह - स्वपितीति ॥ यतः स्वमपीतो भवत्यतः स्वपितीत्याचक्षते विद्वांस इत्यर्थः । अनेन“तस्मादेनं स्वपितीत्याचक्षते'' इत्युक्तार्थम् । ननु “ मनोनामा संसारी" ‘“प्राणनामा भगवान्’” इत्युक्तम् । तत्र तस्य रूढेरभावादि- त्यतो योगं दर्शयति– मननादिति ॥ प्राणनात् प्राणनामा भगवानित्यपि ग्राह्यम् । अनेन मनःप्राणशब्दाभ्यां तत्प्रविष्टौ जीवपरमात्मानौ लक्ष्येते इत्यपास्तम् । योगस्य लक्षणातो मुख्यत्वात् ।

------------------------------------------------------------------------

अशनायापिपासे मे सोम्य विजानीहीति यत्रैतत्पुरुषोऽशिशिषति ..

# **उपनिषत्**

**जाग्रदवस्थायां जीवः परमात्माधीन इति प्रतिपादनम् **

अशनायापिपासे मे सोम्य विजानीहीति यत्रैतत्पुरुषोऽशिशिषति नामाप एव तदशितं नयन्ते तद्यथा गोनायोऽश्वनायः पुरुषनाय इत्येवं तदप आचक्षतेऽशनायेति तत्रैतच्छुङ्गमुत्पतितं सोम्य विजानीहि नेदममूलं भविष्यतीति ॥ ३ ॥

तस्य क्व मूलं स्यादन्यत्रान्नादेवमेव खलु सोम्यान्नेन शुङ्गेनापोमूलमन्विच्छदि्भः सोम्य शुङ्गेन तेजोमूलमन्विच्छ तेजसा सोम्य शुङ्गेन सन्मूलमन्विच्छ सन्मूलाः सोम्येमाः सर्वाः प्रजाः सदायतनाः सत्प्रतिष्ठाः ॥ ४ ॥

अथ यत्रैतत्पुरुषः पिपासति नाम तेज एव तत्पीतं नयते तद्यथा गोनायोऽश्वनायः पुरुषनाय इत्येवं तत्तेज आचष्ट उदन्येति तत्रैतदेव शुङ्गमुत्पतितं सोम्य विजानीहि नेदममूलं भविष्यतीति ॥ ५ ॥

तस्य क्व मूलं स्यादन्यत्राद्भ्योऽद्भ्यः सोम्य शुङ्गेन तेजोमूलमन्विच्छ तेजसा सोम्य शुङ्गेन सन्मूलमन्विच्छ सन्मूलाः सोम्येमाः सर्वाः प्रजाः सदायतनाः सत्प्रतिष्ठा यथा तु खलु सोम्येमास्तिस्रो देवताः पुरुषं प्राप्य त्रिवृत् त्रिवृदेकैका भवति तदुक्तं पुरस्तादेव भवत्यस्य सोम्य पुरुषस्य प्रयतो वाङ्मनसि सम्पद्यते मनः प्राणे प्राणस्तेजसि तेजः परस्यां देवतायाम् ॥ ६ ॥

## **भाष्यम्**

**परमात्मनो जगत्कर्तृत्वमेव, न तदुपादानत्वम्**

'शुङ्गमित्यङ्कुरं प्रोक्तं तन्मूलं भगवान् हरिः । जगतो मूलमप्येष निमित्तं न विकारवान् ॥ बीजजीवो यथा मूलमङ्कुरस्याविकारतः । यथा पिता ( २ ) पुत्रतन्वस्तद्देहो हि विकारवान् । एवं हरिर्मूलमपि न विकारः(३) कथञ्चन ॥' इति च । प्राथम्याच्च तेजआद्या लक्ष्म्यादय इति सिद्धम् । 'तेजोऽभिमानिनी लक्ष्मीः प्राणस्त्वबभिमानवान् ।

अन्नाभिमानी रुद्रश्च तिस्रस्ता देवताः पुरा ॥ ' इति च ब्रह्माण्डे ।

### पदार्थकौमुदी

“तत्रैतच्छुङ्गमुत्पतितम्’” इत्यादौ उक्तस्य शुङ्गशब्दस्यार्था- प्रतीतेराह— शुङ्गमिति ॥ तर्हि कथमङ्कुरस्योत्तरत्राभिप्रेतानुमाने दृष्टान्तत्वम् ? तत्र साध्यानिश्चयादित्यत आह- तन्मूलमिति ॥ अङ्कुरं समूलं कार्यत्वात् । घटवदित्यनुमानात् परिशेषसहितात् तनिश्चय इति भावः । श्रौतदान्तिकवाक्यसमुदायतात्पर्यमाह – जगतो मूलमपीति ॥ जगतोऽपीत्यन्वयः । अपिशब्देन दृष्टान्तसमुच्चयः । अत्र जगच्छब्देन शरीरान्नाप्तेजसां ग्रहणम् । तेषामेव श्रुत्युक्तत्वात् । शरीरादिमूलत्वं चान्नादिद्वारेति द्रष्टव्यम् । शरीरादिकं समूलं कार्यत्वाद् अङ्कुरवदिति सामान्यसिद्धिपरिशेषाभ्यामेतनिश्चय इति भावः । अङ्कुरं जगच प्रति भगवतो मूलत्वमुपादानत्वमिति कश्चित् । तद्दूषयति- जगत इति ॥ अङ्कुरस्य जगतश्च मूलमप्येष निमित्तं कर्नैव । नतु विकारवानित्यर्थः । एतेनैतदपि परिहृतम् । यदि शरीरादेः समूलत्वं सोपादानत्वं सकारणकत्वं वा तर्हि अङ्कुरे साध्यस्य सिद्धत्वेन प्राचीनसाध्यवैकल्योद्धारोऽनुपपन्न इति । नन्वङ्कुराद्युपादाने बीजादावेव मूलशब्दप्रयोगो दृष्टः । नतु निमित्तकारणे इत्यतो दृष्टान्ताभ्यां तदेवोपपादयति- बीजेति । पिता पितृजीवः पुत्रतन्वा अविकारतो मूलमिति सम्बन्धः । तर्हि किं तत्र विकारतो मूलमित्यत आह - तद्देह इति ॥ बीजजीवदेहो बीजम् । पितृदेहो रेतोरूपस्तद्धातुरित्यर्थः । अनेन " सन्मूलाः ” इत्यस्य सत्परं ब्रह्म मूलम् उपादानं घटस्य मृदिव भुजङ्गस्य रज्जुरिव वा यासां स्थावरजङ्गमात्मकानां ताः सन्मूला इति परकीयं व्याख्यानमपहस्तितं भवति । मूलशब्दो हि नोपादाने नियतः । किन्तु कारणमात्रवाची । तत्राऽगमान्तरानुसारेण बीजजीवां मूलमित्यादिव - निमित्तकारणपर एवावगम्यते ।

किंच घटस्य मृदिवेत्यप्यसङ्गतम् । त्वन्मते शुद्धब्रह्मण उपादानत्वा- भावात् । नच मायावच्छिन्नस्य ब्रह्मणो जगदुपादानत्वे आद्यो दृष्टान्तः । शुद्धब्रह्मणस्तदुपादानत्वे द्वितीय इति वाच्यम् । मायाया एव जगदुपादानत्वोपपत्ती ब्रह्मणोऽपि तदुपादानत्वे मानाभावात् । श्रुतिस्तु नास्तीत्युक्तमन्यत्र । भुजङ्गस्य रज्जुरिवेत्यप्यसत् । भुजङ्गस्य रज्ज्वध्या- साधिष्ठानत्वव्यवहारेऽपि तदुपादानत्वव्यवहाराभावात् ।

ननु “तस्य क्व मूलं स्यादन्यत्रान्नात् ' ' इत्यादौ शरीरस्यान्नं तस्य चाऽपस्तासां च तेजोमूलत्वमित्युच्यते । तत्र मूलत्वमुपादानत्वमेव स्फुटम् । एवं च ‘“तेजसा सोम्य शुङ्गेन सन्मूलमन्विच्छं सन्मूला ः " इत्यत्रापि सतो जगदुपादानत्वमेवोच्यत इत्यावश्यकम् । अन्यथा प्राय- पाठविरोधादिति चेन्न । अन्नादीनां देवतात्वेन शरीरादिकं प्रत्युपादान- त्वाभावात् । तदेव कुत इति चेत् । " यथा तु खलु सोम्येमास्तिस्रो देवताः” इति देवताशब्दप्रयोगात् । हेत्वन्तरमाह - प्राथम्यादिति ॥ चशब्दः प्रागुक्तदेवताश्रुतिसमुच्चयार्थः । यद्वा "तत्तेजोऽसृजत " इत्यादिवाक्यव्याख्यानरूपप्रागुदाहृतागमसमुच्चयार्थः । तत्रोक्तानामेवात्र कथनम् । प्राथम्यात् क्रमात् प्रथमोत्पन्नत्वदित्यर्थः ।

लक्ष्मीस्तु सिसृक्षुत्वविशेषं तत्साक्षाद् भगवदिच्छया प्राप्तैव सृष्टेत्युदिता । इदमुक्तं भवति । आदिसृष्टौ हि तेजआदिकं भगवता प्रथमोत्प- न्नत्वेनोच्यते । यद् यदादौ भगवता प्रथममुत्पन्नं तत्र तदुत्तममिति व्याप्तिः प्रमिता । ततस् तेजोऽबन्नानि क्रमात् सर्वोत्तमानि भवेयुः । नच भगवदतिरिक्ते लक्ष्म्यादिकं विनाऽन्यत् सर्वोत्तममस्तीति लक्ष्म्यादि- कमेव तेजआदिकमिति । तेजआद्या लक्ष्म्यादय एव प्रथमोत्पन्ना इत्यत्र स्मृतिमप्याह - तेज इति ॥ “ सर्वेभ्यः पुरा सृष्टाः" इति शेषः ।

