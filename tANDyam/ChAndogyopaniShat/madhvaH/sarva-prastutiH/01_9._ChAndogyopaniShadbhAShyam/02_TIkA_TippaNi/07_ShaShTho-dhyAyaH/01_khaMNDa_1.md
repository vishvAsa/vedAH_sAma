+++
title = "०१ खंण्ड_१"

+++


## श्वेतकेतुर्हारुणेय आस तं ह पितोवाच श्वेतकेतो ..

**अथ षष्ठाध्यायस्य प्रथमः खण्डः**

# **उपनिषत्**

**श्वेतकेतुवृत्तान्तः**

ॐ श्वेतकेतुर्हारुणेय आस तं ह पितोवाच श्वेतकेतो वस ब्रह्मचर्यं न वै सोम्यास्मत्कुलीनोऽननूच्य ब्रह्मबन्धुरिव भवतीति ॥ १ ॥

**श्वेतकेतोरहङ्कारपरिहारः**

स ह द्वादशवर्ष उपेत्य चतुर्विंशतिवर्षः सर्वान् वेदानधीत्य महामना अनूचानमानी स्तब्ध एयाय तं ह पितोवाच श्वेतकेतो यन्नु सोम्येदं महामना अनूचानमानी स्तब्धोऽस्युत तमादेशमप्राक्ष्यः ॥ २ ॥

येनाश्रुतं श्रुतं भवत्यमतं मतमविज्ञातं विज्ञातमिति । कथं नु भगवः स आदेशो भवतीति ॥ ३ ॥

**भगवति विज्ञाते सर्व विज्ञातप्रायमिति निरूपणं**

यथा सोम्यैकेन मृत्पिण्डेन सर्वं मृन्मयं विज्ञातं स्याद्वाचारम्भणं विकारो नामधेयं मृत्तिकेत्येव सत्यम् ॥ ४ ॥

यथा सोम्यैकेन लोहमणिना सर्वं लोहमयं विज्ञातं स्याद्वाचारम्भणं विकारो नामधेयं लोहमणिरित्येव सत्यम् ॥ ५ ॥

यथा सोम्यैकेन नखनिकृन्तनेन सर्वं कार्ष्णायसं विज्ञातं स्याद्वाचारम्भणं विकारो नामधेयं कार्ष्णायसमित्येव सत्यमेवं सोम्य स आदेशो भवतीति ॥ ६ ॥

न वै नूनं भगवंस्तस्य एतदवेदिषुर्यद्ह्येेतदवेदिष्यन् कथं मे नावक्ष्यन्निति भगवांस्त्वेव मे तद्ब्रवीत्विति यथा सोम्येति होवाच ॥ ७ ॥ १ ॥

## **भाष्यम्**

‘अधीत्यब्दद्वादशत्व् द्वादशाब्द इतीरितः । श्वेतकेतुर्भारते तु नोत्पत्तिद्वादशत्वतः ॥' इति वाक्यनिर्णये ।

### पदार्थकौमुदी

॥ ॐ ॥ तस्मै नमो भगवते चिदचित्परमाय ते ॥ पुरुषोत्तमाय देवाय पूर्णानन्दैकरूपिणे ॥ १ ॥

पूर्वं जीवजडात्मकात् प्रपञ्चात् परमार्थत एवात्यन्तभिन्नं निखिलगुणोदारं सर्वोत्तमं भगवन्तं जानतां मोक्षतदितरफलका उपास्तय उक्ताः । तत्र जीवेश्वरभेदविषये यः सन्दिग्धो विपर्यस्तो वा तं प्रति स भेदो युक्तिभिः साध्यतेऽनेन पष्ठप्रपाठकेन । तत्र तावच्छ्रेतकेतुं निमित्तीकृत्य जीवानां भगवता भेदं बोधयन् भेदबोधनस्याभेदप्रसक्तिं विनाऽयोगात् तत्पूर्वकं भेदं समर्थयते - श्वेतकेतुरित्यादिना ॥

ननु चतुर्विंशतिवर्षः सर्वान् वेदानधीत्य एयायेत्यनुपपन्नम् । “सर्वान् वेदान् श्वेतकेतुरधीत्य द्वादशाब्दकः । पितुः समीपमेयाय" इत्यादौ भारतबाक्येऽध्ययनं समाप्य पुनरागतस्यापि श्वेतकेतोरुत्पत्त्यपेक्षयैव द्वादशाब्दत्वप्रतीतेरित्यतस्तदभिप्रायं प्रमाणेनैवाञ्छ- अधीत्यब्देति ॥ अध्ययनं समाप्य पुनरागतोऽपि श्वेतकेतुरधीत्यब्दानां द्वादशत्वाद् द्वादशाब्द इतीरितः । नोत्पत्त्यपेक्षयाऽब्दानां द्वादशत्वात् । अत एव द्वादशवर्ष उपेत्य चतुर्विंशतिवर्ष इत्युक्तम् ।

------------------------------------------------------------------------

यथा मृत्पिण्डविज्ञानात् सादृश्यादेव मृन्मयाः

## **भाष्यम्**

**मृत्पिण्डादिदृष्टान्तानां प्रयोजनकथनम्**

'यथा मृत्पिण्डविज्ञानात् सादृश्यादेव मृन्मयाः । विज्ञायन्ते तथा विष्णोः सादृश्याज्जगदेव च ॥

यथा स्वर्णस्य विज्ञानात् सर्वे लोहमयास्तथा । प्राधान्याद् विष्णुविज्ञानाद् विज्ञातं स्याज्जगत् सदा ॥ अत्यल्पेऽपि हि विज्ञाते सदृशे तादृशं बहु । ज्ञायते नखकृन्तन्या ( ) यथा सर्वमयोमयम् ॥ किमु विष्णोर्बहोर्ज्ञानादत्यल्पं जगदीदृशम् ।

अनन्याधीनविज्ञानादन्याधीनं तथैव च । मृदयोलोहनाम्नां हि ज्ञानात् साङ्केतिकं यथा ॥' इत्यादि सामसंहितायाम् ।

'स्वर्ण लोहमणिश्चैव पुरटं चाभिधीयते ' इति शब्दनिर्णये ।

### पदार्थकौमुदी

आह-- “सर्वं खल्विदं ब्रह्म" इति सर्वस्य प्रपञ्चस्य ब्रह्मात्मकत्वोक्तौ कथमित्याशङ्कायां " तज्जलानिति शान्त उपासीत " इति । तज्जत्वात् तल्लत्वात् तदनत्वादिति यत् सर्वस्य ब्रह्मोपादानत्वं ब्रह्मण्यारोपितत्वरूपं प्रागुक्तं यत्पुनरेकस्मिन् विदुषि भुक्ते सर्वं जगत् तृप्यतीति सर्वभूतस्थात्मैक्यमुक्तं तदुभयं प्रपञ्चयितुमयं षष्ठाध्याय आरभ्यते । तत्र श्वेतकेतुं प्रत्युद्दालकेन ब्रह्मविज्ञानेन सर्वविज्ञानोक्तौ अन्यज्ञानेनान्यज्ञानस्य क्वाप्यदर्शनादित्यभिप्रायेण कथमिति श्वेतकेतु- कार्यस्योपादानानन्यत्वान्नानुपपत्तिरित्याशयवतोद्दालकेन मृत्पिण्डादिदृष्टान्ताः कथिताः । हे सोम्यैकेन मृत्पिण्डेन चरुकुण्डादि- कारणभूतेन विज्ञातेन सर्वमन्यन्मृन्मयं मृद्विकारजातं विज्ञातं स्यात् । कार्यस्य कारणानन्यत्वे इदं कारणम् अयमस्य विकार इति कथमित्यत उक्तम्- वाचेति ॥ वाचाऽऽरम्भणं वागारम्भणं वागालम्बनमिति यावत् । विकारः । नामधेयं नामैव नामधेयम् । स्वार्थे धेयप्रत्ययः । नामैव केवलम् । न विकारो नाम वस्त्वस्ति । परमार्थतो मृत्तिकेत्येव मृत्तिकैव तु सत्यं (१) वस्त्विति ।तदसत् । ‘“सर्वं खल्विदम्" इत्यस्य " तस्मादु हैवंवित्’”इत्यस्य चान्यथैव प्राग् याख्यातत्वात् । ब्रह्मज्ञानेन तदारोपितसर्वज्ञानं चा- युक्तम् । अधिष्ठानयाथात्म्यज्ञानेनाध्यस्तज्ञानस्य काप्यनुपलब्धत्वात् । अतः सादृश्यप्राधान्याभ्यामेवैकविज्ञानेन सर्वविज्ञानमभिप्रेतम् । तत्राऽद्ये दृष्टान्तं वक्तुं “यथा सोम्य'' इत्यादिवाक्यत्रयम् । द्वितीये दृष्टान्ताभि- धानाय वाचाऽऽरम्भणवाक्यत्रयम् । नन्वेवं तर्हि दृष्टान्तत्रयोपादानं व्यर्थमिति चेत्, त्वत्पक्षेऽपि साम्यात् । दृढप्रतीत्यर्थमित्यस्यास्माकमपि साम्यात् । दाष्टन्तिकेऽनेकाभेदानुगमार्थमिति चेत् कार्यकारणयोर-नन्यत्वस्यैकेनैव ज्ञापिततयाऽस्यापि वैयर्थ्याद् अप्रामाणिकत्वात् प्रमाणविरोधाचेति भावेन " यथा सोम्य' इत्यादिदृष्टान्तवाक्यत्रयेऽपि विवक्षाविशेषं प्रमाणेनैवाऽह - यथेति ॥ एकमृत्पिण्डेत्यर्थः । सादृश्या- देव मृत्त्वादिसादृश्यमात्रात् । प्रतियोग्याद्याधिक्यं विनेत्यर्थः । तथाच सदृशमात्रज्ञानात् सदृशमात्रज्ञानं भवतीत्यत्र प्रथमदृष्टान्त इत्यर्थः । " एवं सोम्य स आदेशो भवति" इति दान्तिकवाक्यं व्याचष्टे- तथेति । एवमुत्तरत्रापि । सादृश्यादेवेति सम्बन्धः । दृष्टान्तसमुच्चयार्थ - शब्दः । विष्णौ सत्त्वेन ज्ञाते प्रामाणिकत्वसादृश्याज्जगदपि तथा विज्ञायत इत्यर्थः । स्वर्णस्य प्राधान्याल्लोहमया लोहत्वेन विज्ञायन्ते इत्यनुवर्तते । तथाच प्रधानभूतसदृशज्ञानाद् अप्रधानसदृशज्ञानं भवती- त्यत्रायं दृष्टान्त इत्यर्थः । “प्राधान्याद् विष्णोः” इति शेषः । ज्ञाना- नन्दादिरूपेण विष्णुविज्ञानाच्चेतनत्वसादृश्याज्जीवा अपि तथा विज्ञायन्ते ।

( १ ) ननु चेतनत्वहेतुना ईश्वरदृष्टान्तेन ज्ञानानन्दानुमानं न सम्भ- ति । तथा सति तत एव हेतोः परिच्छिन्नानन्दानुमानापत्तेरिति चेत् । मैवम् । अबाधितविषय एवानुमानप्रवृत्तेर्नातिप्रसङ्ग इति भावः । तृतीय- दृष्टान्ते विवक्षाविशेषमाह - अत्यल्पेऽपीति । नखकृन्तन्या ज्ञातया सर्वमयोमयम् अयस्त्वेन ज्ञायेत । अनेन नखनिकृन्तनशब्दः कृष्णायस- पिण्डोपलक्षक इत्यसदित्युक्तं भवति । ननु विष्णोर्बहुत्वाज्जगतश्चा- ल्पत्वान्नायं दृष्टान्तः प्रकृतोपयुक्त इत्यतोऽपिशब्दसूचित कैमुत्यमेव विशदयति-किम्विति॥ ईदृशं ज्ञायत इति वक्तव्यमिति शेषः । '' वाचाऽऽरम्भणम्'' इत्यादिवाक्यत्रयं तात्पर्यतो व्याचष्टे- अनन्येति ॥ अनन्याधीनस्य विष्णोर्विज्ञानाद् अन्याधीनं विज्ञातफलं भवति । श्रौतमृत्तिकादिशब्दा वैदिकशब्दमात्रोपलक्षका इति भावेन शब्दान्तरोपादानम् । नचेदं लोहमणिदृष्टान्तेन गतार्थम् । तत्र प्रधानाप्रधानयोः सादृश्यविवक्षायाः सत्त्वाद् अत्र पुनस्तदभावादिति । साङ्केतिकं यथा विज्ञातफलं भवति । ननु तथाऽपि वाचारम्भणवाक्यं त्रिवारं कस्मात् पठ्यते ? शब्दान्तरं दृष्टान्तीकर्तुमिति ब्रूमः । तर्हि संस्कृतशब्ददृष्टान्तत्रयमेकत्रैव वक्तव्यम् । मैवम् । तत्तदभिधेय- प्रसङ्गायातस्य तत्तदभिधानस्य तदैव वक्तव्यत्वात् । तथाऽपि प्रतिशब्दं दृष्टान्तीकरणेऽपर्यवसानप्रसक्तेरुपलक्षणत्वे त्वेकेनापि कृतत्वाच्छब्द- त्रयोपादानमनुपपन्नमिति चेत्, न ।उक्तरीत्या मृत्पिण्डादिदृष्टान्तत्रयोपादानस्याऽवश्यकत्वे तत्तदभि - धेयप्रसङ्गायाततत्तदभिधानोपादानस्यादोषत्वात् । प्रमाणे तु विवेकार्थं वाक्यत्रयमेकीकृत्य व्याख्यातम् । लोहमणिशब्दः स्वर्णपरत्वेन व्याख्यातः । तत्राभिधानमाह - स्वर्णमिति ॥ स्वर्णमेवेति सम्बन्धः । इतिशब्दोऽध्याहार्यः (१) । ( २ ) स्वर्णे लोहमणिशब्दो योगरूढ इति मन्तव्यम् । रूढिज्ञापकाभिधानस्यात्रोक्तत्वात् । " मणिर्मुखं प्रधानं चेत्युत्तमस्य वचो भवेत्" इत्यन्यत्रोक्त्या योगप्रतीतेः ।

