+++
title = "१६ खंण्ड_१६"

+++


## पुरुषं सोम्योत हस्तगृहीतमानयन्ति अपहार्षीत्..

# **उपनिषत् (खण्डः -१६)**

**अभेदज्ञानस्यानर्थकारित्वे चोरदृष्टान्तः**

पुरुषं सोम्योत हस्तगृहीतमानयन्ति अपहार्षीत् स्तेयमकार्षीत् परशुमस्मै तपतेति । स यदि तस्य कर्ता भवति तत एवानृतमात्मानं कुरुते सोऽनृताभिसन्धोऽनृतेनात्मानमन्तर्धाय परशुं तप्तं प्रतिगृह्णाति स दह्यतेऽथ हन्यते ॥ १ ॥

अथ यदि तस्याकर्ता भवति तत एव सत्यमात्मानं कुरुते । स सत्याभिसन्धः सत्येनात्मानमन्तर्धाय परशुं तप्तं प्रतिगृह्णाति स न दह्यतेऽथ मुच्यते ॥ २ ॥

स यथा तत्र नादाह्येतैतदात्म्यमिदं सर्वं तत्सत्यं स आत्माऽ तत्त्वमसि श्वेतकेतो इति तद्धास्य विजज्ञाविति तद्धास्य विजज्ञाविति ॥ ३ ॥ १६ ॥

**॥ इति श्रीमच्छान्दोग्योपनिषदि षष्ठोऽध्यायः ॥**

## **भाष्यम्**

अभेदज्ञानिनां दोषः कीदृशः स्यादितीरिते । प्राह यस्मात् परस्वानां हर्ता राज्ञा निहन्यते ॥ किमु राज्ञोऽपहतैवं ब्रह्मस्तेनो निहन्यते (१) । सर्वेषां शास्तृ यद् ब्रह्म तत्स्वरूपतया स्मरन् ॥ ब्रह्मस्तेनो निहन्येत ( २ ) तमस्यन्धे सदैव हि । दोषा ह्यज्ञानपूर्वास्तु बद्ध्वा पुरुषमीशितुः । विष्णोर्हर्तेति बाधन्ते चाभिमानकृतास्पदम् ॥

### पदार्थकौमुदी

यदि वागादिलयक्रमेण मरिष्यतो मुमुक्षतश्च तुल्या सत्सम्पत्ति- स्तर्हि(३) तत्र विद्वान् सम्पन्नो नाऽवर्तते आवर्तते त्वविद्वानित्यत्र किं कारणमिति जिज्ञासायां सत्यब्रह्मात्मत्वाभिसन्धित्यागात्यागौ (४) तत्र कारणमिति प्रदर्शनार्थं ‘“पुरुषं सोम्य ' ' इत्यादि वाक्यं पठ्यत इत्यसत् । दूषयिष्यमाणत्वादिति भावेन प्रश्नाभिप्रायमाह - अभेदेति ॥दोषोऽनर्थः । भेदज्ञानिनां च कीदृशः पुरुषार्थः स्यादित्यपि ग्राह्यम् । तदुत्तरत्वेन " पुरुषं सोम्य” इति खण्डतात्पर्यमाह - यस्मादिति ॥ यदेत्यर्थः । राज्ञोऽपहर्त्रा सत्यपि राज्ञि राजाऽहमिति वदन्नित्यर्थः । स्व- व्यतिरिक्तराजाभावोक्तेरिति भावः । यथा राजाऽपहर्तैवम् । श्रुतावप- हर्त्रादिदृष्टान्तेनाभेदज्ञानिनः फलमुक्तम् । तत्तु न परस्वापहत्रादिदृष्टान्तेन ऐक्यज्ञानिनस्तत्साम्याभावात् । किं नाम ? राजापत्रादिदृष्टान्तेनैव । ततश्च हत्याधिक्यं तस्य फलमित्यनेनोक्तं भवति । ननु कथमभेदज्ञानिनो ब्रह्मस्तेनत्वम् ? कुत्र वा स निहन्यत इत्यत आह सर्वेषामिति ॥ शास्तृ शिक्षकम् । स्वस्वरूपव्यतिरेकेण ब्रह्मभावस्मरणाद् ब्रह्मस्तेन इत्यर्थः । ननु राजाऽहमिति दृढाभिमानमतदर्हं राजपुरुषा बाधन्ते । ब्रह्मस्तेनं के बाधन्त इत्यत आह- दोषा हीति ॥ दोषा इति तदभिमानिनो देवा वायुकिङ्कराः । मिथ्याज्ञानपूर्वा इत्यर्थः । वस्तुतः किमयं विष्णोरपहर्ता ? नेत्याह – अभिमानेति ॥ ब्रह्मैवाहमित्यभि- माने कृतास्पदमित्यर्थः ।

------------------------------------------------------------------------

ततो विचारयन्त्येनं देवता हरिणा सह

## **भाष्यं**

ततो विचारयन्त्येनं देवता हरिणा सह ॥ नाहं विष्णुर्न स्वतन्त्रो न च पूर्णगुणोऽस्म्यहम् । मम स्वामी हरिर्नित्यं स्वतन्त्रः पूर्णसद्गुणः ।
एवं दाढर्चं शपथवद्यदा कुर्यादयं तदा (२) । जीवन्नेव (३) न तापी स्यादन्तरानन्द ( ४ ) भोगतः ॥ तदा तेभ्यो मोचयित्वा हत्वा मिथ्याभिशंसिनः । स्वकीयं कुरुते विष्णुरन्यथा तैः सह प्रभुः ॥ तमस्यन्धे पातयति महाकारागृहोपमे । महान्धे वा पातयति हस्तच्छेदादिसम्मिते ॥ ततोऽधरे वा तद्योग्यं दृढाभेदं वधोपमे । तस्मादाचार्यतो ज्ञात्वा विष्णोर्भेदेन पूर्णताम् । उपासीत ततो मुक्तिं याति नास्त्यत्र संशयः॥ इत्यादि सामसंहितायाम् ।

### पदार्थकौमुदी

" एवं स दह्यतेऽथ हन्यते " इत्यन्तेनोक्तसाम्यं दाष्टन्तिके प्रदर्श्य " स यदि तस्याकर्ता भवति" इत्यारभ्य " स यथा तत्र न दाह्येत '" इत्यन्तेनोक्तसाम्यमपि दार्शन्तिके दर्शयति तत इति ॥ तत इति बुद्धिस्थपरामर्शः । आनयनानन्तरमित्यर्थः । एनं भेदज्ञानिनम् । अपभ्रष्टैर् ब्रह्मस्तेनत्वेन सूचितं विचारयन्ति । परशुतापादिना । इदं पूर्ववाक्ये ग्राह्यम् । न केवलं ताषाभावमात्रं, किं नाम? यथा राजा शिक्षकेभ्यस्तं मोचयित्वा मृषावादिनः पिशुनान् हत्वा स्वकीयं कुरुते एवं विष्णुरपीत्याह तदेति । तेभ्योऽज्ञानादिदोषेभ्यस् तमिति शेषः । मिथ्याभिशंसिनोऽपभ्रष्टदेवान् । अवश्यमेतदेव सम्पाद्यमिति भावेन विपक्षे बाधकं सूचयन्नुक्तं विशदयति- अन्यथेति ॥ अभेदज्ञानेतैः पूर्वाभेदज्ञानिभिः सह पातयति वायुकिङ्करैः ।‘“महातमस्त्रिधा प्रोक्तमूर्ध्वं मध्यं तथाऽधरम्" इत्युक्तेरभेदज्ञान- तारतम्यानुसारेणेयं फलोक्तिः । " एवमेव खलु सोम्याऽचार्यवान् पुरुषो वेद” इति वाक्यं स्थानान्तरस्थमपि सर्वत्र सम्बध्यत इति ज्ञापयितुमे - तद्वाक्यतात्पर्यमाह्— तस्मादिति ॥ जीवभेदेन ॥

**॥ इति षोडशः खण्डः ॥**

