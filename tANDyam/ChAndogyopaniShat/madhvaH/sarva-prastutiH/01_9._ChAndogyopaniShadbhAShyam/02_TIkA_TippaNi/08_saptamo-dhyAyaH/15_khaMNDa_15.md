+++
title = "१५ खंण्ड_१५"

+++


## प्राणो वा आशाया भूयान् यथा वा अरा नाभौ समर्पिता ..

# **उपनिषत् ( खण्डः १५ )**

**आशाभिमानिभारत्याः सकाशात् स्वरूपानन्दाभिमानी प्राण उत्तमः **

प्राणो वा आशाया भूयान् यथा वा अरा नाभौ समर्पिता एवमस्मिन् प्राणे सर्वं समर्पितं प्राणः प्राणेन याति प्राणः प्राणं ददाति प्राणाय ददाति प्राणो ह पिता प्राणो माता प्राणो भ्राता प्राणः स्वसा प्राण आचार्यः प्राणो ब्राह्मणः ॥ १ ॥

**मातापित्रादिषु प्राणोपासना**

स यदि पितरं वा मातरं वा भ्रातरं वा स्वसारं वाऽऽचार्यं वा ब्राह्मणं वा किञ्चिद्भृशमिव प्रत्याह धिक्त्वाऽस्त्वित्येवैनमाहुः पितृहा वै त्वमसि मातृहा वै त्वमसि भ्रातृहा वै त्वमसि स्वसृहा वै त्वमस्याचार्यहा वै त्वमसि ब्राह्मणहा वै त्वमसीति ॥ २ ॥

अथ यद्यप्येनानुत्क्रान्तप्राणाञ्च्छूलेन समासं व्यतिषन् दहेन्नैवैनं ब्रूयुः पितृहाऽसीति न मातृहा असीति न भ्रातृहा असीति न स्वसृहाऽसीति नाचार्यहाऽसीति न ब्राह्मणहाऽसीति ॥ ३ ॥

प्राणो ह्येवैतानि सर्वाणि भवति स वा एष एवं पश्यन्नेवं मन्वान एवं विजानन्नतिवादी भवति तं चेद्ब्रूयुरतिवाद्यसीत्यतिवाद्यस्मीत्येव ब्रूयान्नापह्नुवीत ॥ ४ ॥ १५ ॥

## **भाष्यं**

तस्याः श्रेष्ठो मुख्यवायुः प्रकृष्टानां च नायकः ॥ प्राणनामा ण इत्येव ह्यानन्दः समुदीरितः । आणा सरस्वती प्रोक्ता तत्प्रकृष्टसुखत्वतः ॥ प्राण इत्युच्यते वायुः ……….. ॥

### पदार्थकौमुदी

" प्राणो वा आशाया भूयान्" इत्येतद्व्याचष्टे- तस्या इति ॥ प्राणशब्दं निर्वक्ति- प्रकृष्टानामिति । प्रकृष्टानां नामादिसरस्वत्यन्तानां नायको यतोऽतः प्राणनामा । चशब्देन प्राणदेवतात्वं समुच्चीयते । प्रकारान्तरेण प्राणशब्दं निर्वक्ति - ण इति ॥ हि यस्माण्ण इत्यनेनैव शब्देनाऽनन्दः समुदीरितस्तस्मादाणा सरस्वती । पूर्णानन्दत्वात् । ततश्च तदपेक्षया प्रकृष्टसुखात्मको वायुः प्राण इत्युच्यते।आणायाः प्रकृष्टः प्राणः, प्रकृष्टत्वं च सुखरूपत्वेनैवेति भावः ।

------------------------------------------------------------------------

सर्वे त्वेते दशोत्तराः

## **भाष्यम्**

.................सर्वे त्वेते दशोत्तराः । पर्जन्यमित्रशिखिनो भूतवायुस्तथैव च ॥ द्विगुणा एवानिरुद्धोऽनिलात् पञ्चगुणाधिकः । पादोनो वरुणादग्निरध्यर्धीनः स सोमतः ॥ शिवादाशा तथैवास्या मुख्यवायुः शतोत्तरौ । सङ्ख्यान्यथात्वं यत्र स्यात् तत्राऽवेशविशेषतः ॥ अवराणां गुणस्यापि परमीयत्वतस्तथा । प्राणात्तु भगवान् विष्णुरनन्तगुणतोऽधिकः । नित्यमुक्तो नित्यशक्तिर्नित्योद्रिक्तगुणः प्रभुः ॥ " इति तत्त्वविवेके ।

“सैषाऽऽनन्दस्य मीमांसा भवति' इत्यादेश्च ।

### पदार्थकौमुदी

नामादिप्राणान्तानाम् आधिक्यमुक्तम् । तत्र विशेषमाह - सर्व इति ॥ दशशब्दो यथायोग्यं बहुत्ववाची । उक्तापवादमाह - पर्जन्येति ॥ स्वाहायाः पर्जन्यस्तस्मान्मित्रस्तस्माच्छिखी अग्निः । सोमाद् भूतवायु- द्विगुण इति द्विगुणा एव । अनिलाद् भूतवायोः पादेनोनः पादोनः । सः वरुणः सोमतोऽध्यर्धोनः पादपादार्थोनः । आशा मुख्यवायुश्चेत्येतौ शिवात् । अस्या आशायाः क्रमेण शतोत्तरावित्यर्थः । एवं च “दशो- त्तराः” इति सामान्यवचनस्योक्तातिरिक्तविषयत्वं मन्तव्यम् ।

विवेको (९) भवति । पुष्करो नाम कर्माभिमानी सर्वावरो ग्राह्यः । अन्यत्रोक्तत्वात् । ततो नाम दशोत्तरम् । नाम्नः स्वाहा दशोत्तरा । तस्याः पर्जन्यो द्विगुणोत्तरः । ततो मित्रो द्विगुणः । मित्रादग्निर्द्विगुणः । अग्नेर्वरुणः पादाधिकः । वरुणात् सोमः पादार्धतोऽधिकः । सोमात् प्रवहः द्विगुणो-तरः । भूतवायोरनिरुद्धः पञ्चगुणः । अनिरुद्धात् तैजसाहम्भवो दशोत्तरः । तस्मात् पुरुन्दरो दशोत्तरः । तस्मादुमा दशोत्तरा । उमायाः शिवो दशोत्तरः। शिवादाशा शतोत्तरा । तस्या मुख्यवायुः शतोत्तर इति ।

ननूक्तानां क्वचिदन्यथाऽपि सचोक्तेः कथमयं नियम इत्यत आह- सङ्खचेति। यत्रोक्तानां सङ्ख्यान्यथात्वं स्यात् तत्रोत्तमावेशविशेषतस्त- द्घटनीयमित्यर्थः । आवेशविशेषतोऽपि सङ्ख्यान्यथात्वे भवदुक्तनियमभङ्ग इत्यत आह— अवराणामिति । यदाऽवराणां निजगुणस्यापि परमीयत्वं तदा किम्वावेशप्रयुक्तस्येत्यर्थः । निजगुणापेक्षया नोक्तनियमभङ्ग इति भावः । यद्वा, एवमधमानां क्लृप्तस्वरूपापेक्षयाऽधिकसङ्ख्योक्तिरावेश विशेषप्रयुक्तेत्यभिधायेदानीम् उत्तमानां क्लृप्तस्वरूपापेक्षयाऽधिक- सङ्ख्योक्तौ निमित्तमाह- अवराणामिति । परमीयत्वत उत्तमाधीन- त्वात् । तथाचाधमगुणानामप्युत्तमीयत्वविवक्षयोत्तमानां क्लृप्तापेक्षयाऽऽ- धिक्योक्तिरिति भावः । प्रश्नप्रतिवचनाध्याहारेण "सत्यं वा प्राणाद् भूयः" इति वाक्यं नामादिप्राणान्तानामिव परिमितत्वशङ्कां निवारयन् व्याचष्टे- प्राणादिति । ‘“यो वै भूमा तदमृतम्” इत्यस्यार्थः – नित्य- मुक्त इति ॥ "यत्र नान्यत् पश्यति' इत्यस्यार्थः -- नित्यशक्तिरिति ॥ ‘“स एवाधस्तात्’” इत्यादेस्तात्पर्यम् - नित्योद्रिक्तेति ॥ नामादिप्रकरणं मुक्तावपि तारतम्यपरमिति प्रमाणेनैव व्याख्यातम् । तत्र तैत्तिरीय- समाख्यामप्याह- सैषेति । इयं च मुक्ततारतम्यपरेत्यन्यत्रोक्तम् ।

