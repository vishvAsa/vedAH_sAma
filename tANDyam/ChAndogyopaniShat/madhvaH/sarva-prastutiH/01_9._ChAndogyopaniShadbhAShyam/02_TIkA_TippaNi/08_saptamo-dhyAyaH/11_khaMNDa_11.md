+++
title = "११ खंण्ड_११"

+++


## तेजो वावाद्भ्यो भूयस्तद्वा एतद्वायुमागृह्याकाशमभितपति ..

# **उपनिषत् (खण्डः - ११)**

**अबभिमान्याहङ्कारिकप्राणात् तेजोभिमानी पुरन्दर उत्तमः**

तेजो वावाद्भ्यो भूयस्तद्वा एतद्वायुमागृह्याकाशमभितपति तदाहुर्निशोचति नितपति वर्षिष्यति वा इति तेज एव तत्पूर्वं दर्शयित्वाऽथापः सृजते तदेतदूर्ध्वाभिश्च तिरश्चीभिश्च विद्युदि्भराह्रादाश्चरन्ति तस्मादाहुर्विद्योतते स्तनयति वर्षिष्यति वा इति तेज एव तत्पूर्वं दर्शयित्वाथापः सृजते तेज उपास्स्वेति ॥ १ ॥

स यस्तेजो ब्रह्मेत्युपास्ते तेजस्वी वै स तेजस्वतो लोकान् भास्वतोऽपहततमस्कानभिसिद्ध्यति यावत् तेजसो गतं तत्रास्य यथाकामचारो भवति यस्तेजो ब्रह्मेत्युपास्तेऽस्ति भगवो तेजसो भूय इति तेजसो वाव भूयोऽस्तीति तन्मे भगवान् ब्रवीत्विति ॥ २ ॥ ११ ॥

## **भाष्यम्**

...............................तथा तस्मात् पुरन्दरः ॥ तेजोभिमानी तन्नामा तेजो ह्योज इतीर्यते (१)

### पदार्थकौमुदी

"तेजो वावाद्भयो भूयः" इत्येतद् व्याचष्टे - तथेति ॥ इत्यनुवर्तते । तेजः शब्दं योजयति - तेजोभिमानीति ॥ तेजआत्मकश्चेति शेषः । प्रकाशरूपस्य तेजसः सूर्यादिधर्मत्वादाह - तेज इति ॥ ओजः पराभिभवशक्तिः ॥ एकादशः खण्डः ॥

### **खण्डार्थः**

तेजः द्विविधतेजोऽभिमानी इन्द्र एवाद्भयो भूयः । तत् तस्मादेतस्मिन् काले यदा वायुमागृह्यावष्टभ्याऽकाशमभितपत्यादित्यस्तदाहुलौकिका आदित्यो निशोचति नतपति । नितरां प्राणिनः शोचयति । यतोऽयं नितरां तपति । अतो वर्षयिष्यति वा इति । अतोऽप्सृष्टेः पूर्वं तेज एव दर्शयित्वाऽथाऽपः सृजते । किञ्च तस्माद् एवैतस्मिन् काले ऊर्ध्वाभिश्च तिरश्चीभिश्च विद्युद्भिः सहाऽह्लादाः स्तनयित्नुशब्दाचरन्ति प्रवर्तन्ते । तस्मादाहुर्लौकिकाः । द्योतते स्तनयति वर्षयिष्यति वा इति । शिष्टं पूर्ववत् ॥ १ ॥ २ ॥

**॥ इति एकादशः खण्डः ॥**

