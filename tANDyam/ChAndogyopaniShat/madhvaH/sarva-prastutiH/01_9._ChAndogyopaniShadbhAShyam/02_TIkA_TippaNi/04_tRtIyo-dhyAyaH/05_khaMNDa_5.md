+++
title = "०५ खंण्ड_५"

+++


## अथ येऽस्योर्ध्वा रश्मयस्ता एवास्योर्ध्वा मधुनाड्यो गुह्या ..

# **उपनिषत् ( खण्डः - ५)**

**मधुनामकनारायणोपासना**

अथ येऽस्योर्ध्वा रश्मयस्ता एवास्योर्ध्वा मधुनाड्यो गुह्या एवादेशा मधुकृतो ब्रह्मैव पुष्पं ता अमृता आपः ॥ १ ॥

ते वा एते गुह्या आदेशा एतद्ब्रह्माभ्यतपंस्तस्याभितप्तस्य यशस्तेज इन्द्रियं वीर्यमन्नाद्यं रसोऽजायत ॥ २ ॥

तद्व्यक्षरत् तदादित्यमभितोऽश्रयत् तद्वा एतद्यदेतदादित्यस्य मध्ये क्षोभत इव ॥ ३ ॥

ते वा एते रसानांरसा वेदा हि रसास्तेषामेते रसास्तानि वा एतान्यमृतानाममृतानि वेदा ह्यमृतास्तेषामेतान्यमृतानि ॥ ४ ॥५॥

## **भाष्यं**

गुह्यादेशा ब्रह्मपदे ये योग्या ब्रह्मणा सह । सर्वगुह्योपदेष्टारः सर्वेषां गुरवो हि ते । ब्रह्मेति सर्ववेदानां नामानन्तत्वतः स्मृतम् ॥

### पदार्थकौमुदी

पञ्चमं वाक्यं व्याख्याति - गुह्येति । श्रुतौ पार्थक्येन प्रयोगेऽपि गुह्यादेशा इत्येकमेव पदमिति भावेन गुह्यादेश इत्युक्तम् । ये ब्रह्मदे योग्यास्ते ब्रह्मणा सह गुह्यादेशा गुह्यादेशशब्दवाच्या इत्यर्थः । केन निमित्तेन तच्छब्दवाच्यत्वं तेषामित्यपेक्षायामाह - सर्वेति ॥ अनेन गुह्यं गोप्यम् आदिशन्तीति निरुक्त्या सर्वगुह्योपदेष्टृत्वं निमित्तमुक्तं भवति । तदुपपादयति – सर्वेषामिति ॥ ते ऋजवो हि यस्मात् सर्वेषां गुरवस् तस्मात् सर्वगुह्योपदेष्टार इति सम्बन्धः । “ब्रह्मैव पुष्पम्” इत्येतत् शब्दाधिकारात् । प्रणवाख्यं पुष्पमित्यपव्याख्यानमिति सूचयन् सम्यग्व्याचष्टे – ब्रह्मेति ॥ ब्रह्मशब्दप्रवृत्तिनिमित्तवत्वे न तन्नामकत्वं युक्तमित्याशयेनाऽह - अनन्तत्वत इति ॥ " अनन्ता वै वेदाः" इति श्रुतेरनन्तसङ्ख्याकत्वतः । वृद्ध्यर्थकवृहधातोरानन्त्यमप्यर्थ एवेति भावः ।

------------------------------------------------------------------------

ऋग्वेदादिस्तु ते देवा अग्याद्याः संव्यचारयन्

## **भाष्यम्**

ऋग्वेदादिस्तु ते देवा अग्याद्याः संव्यचारयन् । मधुब्रह्मव्यक्तिकृत्त्वात् ते वै मधुकृतः स्मृताः ॥

ज्ञानपोषकरत्वात्तु वेदाः पुष्पाभिधाः स्मृताः । अन्यत्र मधुकृत्पोषान्नित्यत्वादमृताश्च ताः ॥ वेदवाचः सुरैः पेया भोग्यत्वादाप ईरिताः ।वेदपानं विचारश्च श्रवणं पाठ एव च ॥ देवैर्विचारितेभ्यश्च वेदेभ्यो व्यक्ततां गतः (१) । ज्ञानानन्दस्वरूपत्वाद् यशस्तेजस्वरूपकः ॥ इन्द्रियं परमैश्वर्याद् वीर्यरूपश्च सर्वदा । सर्वानुग्रहशक्तित्वादन्नाद्यो बलरूपतः ॥ रसनामा च भगवान् ….. ॥

### पदार्थकौमुदी

"ता वा एता ऋच एतमृग्वेदमभ्यतपन् ' ' इत्यादि वाक्यपञ्चकम् ऋगादीनाम् ऋग्वेदादितापकत्वायोगाद् व्याचष्टे – ऋग्वेदादीनिति ॥ तथाच ऋच इत्यादिकर्तृवाचकपदैः पूर्वप्रकृता' वस्वाद्याः साध्यान्ता देवा एव विवक्षिताः । तपनं च विचार एवेति न कोऽपि दोष इति भावः । " ऋच एव मधुकृतः” इत्यादिवाक्यैर् देवानां मधुकृत्स्थानीयत्व- मुक्तम् । तदपेक्षितं साभ्यं दर्शयति – मधुब्रह्मेति ॥ मधुव्यक्तिकृत्त्वेन साम्यमिति भावः । ऋग्वेदादीनां पुष्पत्वमपि प्रसिद्धपुष्पसाधारणपुष्प- शब्दप्रवृत्तिनिमित्तधर्मयोगेनेत्याह - ज्ञानेति ॥ अनेन पोषकत्वमेव पुष्पशब्दप्रवृत्तिनिमित्तमिति सूचितम् । अस्य प्रसिद्धपुष्पसाधारण्यं दर्शयति – अन्यत्रेति ॥ “ता अमृता आपः " इति वाक्यपञ्चकं ता ऋग्वेदादिगता वाचो ऽमृता आपो ऽमृतापूस्थानीया मकरन्दतुल्या इति यावदिति पुष्परसस्थानीयत्वकथनाय प्रवृत्तं तत्र वेदवाचाममृतत्वं केन निमित्तेनेत्यत आह- नित्यत्वादिति ॥ नित्यत्वादपौरुषेयत्वात् । “ताः” इत्यनूद्य "वेदवाचः " इति व्याख्यानम् । “सुरैः पेयाः " यत इति हेतुगर्भं विशेषणम् । सुरैर्भोग्यत्वात् पाल्यत्वादिति निमित्तान्तरम् । अप्शब्दस्य पानपालनरूपोभयार्थकधातुजत्वस्य प्रसिद्धेरिति भावः । भोग्यत्वादाप ईरिताः । भोग्यत्वं च केन प्रकारेणेत्यतः सुरैः पेया इति योजनेत्यप्याहुः ।

ननु कथं वेदाः पेया अद्रवरूपत्वादित्यतः पानशब्दार्थमाह- वेदपानमिति ॥ पाठश्चेत्येतदेवेत्यध्याहृतेनैवशब्दसम्बन्धः । " तस्या- भितप्तस्य यशस्तेजः” इत्यादिवाक्यपञ्चकं " यशो विश्रुतत्वं तेजो देहगता दीप्तिर् इन्द्रियं सामर्थ्यापितैरिन्द्रियैरवैकल्यं वीर्यं सामर्थ्यम् अन्नाद्यं चेत्येष रसोऽजायत'" इति परकीयव्याख्याननिरासाय प्रमाणेन व्याचष्टे देवैरित्यादिना ॥ तथाच तस्य ऋग्वेदस्याभितप्तस्य विचारितस्य सकाशादित्यर्थ उक्तो भवति । अजायतेत्यस्यार्थः व्यक्ततां गत इति ॥ " अन्नाद्यः" इत्यनूद्य " सर्वानुग्रहशक्तित्वात्” इति तात्पर्यं कथितम् । तेनाने स्थित्वाऽद्यते उपजीव्यते सर्वैरित्यन्नाद्यमिति व्याख्यातमिति ज्ञायते । बलरूपतः बलरूपत्वतः । रसनामेति सम्बन्धः ।

