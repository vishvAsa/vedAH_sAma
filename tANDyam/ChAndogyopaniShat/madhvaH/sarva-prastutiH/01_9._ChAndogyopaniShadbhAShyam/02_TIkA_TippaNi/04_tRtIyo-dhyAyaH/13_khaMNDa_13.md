+++
title = "१३ खंण्ड_१३"

+++


## तस्य ह वा एतस्य हृदयस्य पञ्च देवसुषयः ..

# **उपनिषत् ( खण्डः - १३)**

## हृदयनामकपरमात्मनो द्वारपालकाः

**पूर्वद्वारपालक ः सूर्यः**

तस्य ह वा एतस्य हृदयस्य पञ्च देवसुषयः स योऽस्य प्राङ्ग्सुषिः स प्राणस्तच्चक्षुः स आदित्यस्तदेतत् तेजोऽन्नाद्यमित्युपासीत तेजस्व्यन्नादो भवति य एवं वेद ॥ १ ॥

**दक्षिणद्वारपालकश्चन्द्रः**

अथ योऽस्य दक्षिणः सुषिः स व्यानस्तच्छ्रोत्रं स चन्द्रमास्तदेतच्छ्रीश्च यशश्चेत्युपासीत श्रीमान् यशस्वी भवति य एवं वेद ॥ २ ॥

**पश्चिमद्वारपालको वह्निः**

अथ योऽस्य प्रत्यङ्ग्सुषिः सोऽपानः सा वाक् सोऽग्निस्तदेतद् ब्रह्मवर्चसमन्नाद्यमित्युपासीत ब्रह्मवर्चस्व्यन्नादो भवति य एवं वेद ॥३॥

**उत्तरद्वारपालक इन्द्रः**

अथ योऽस्योदङ्ग् सुषिः स समानस्तन्मनः स पर्जन्यस्तदेत् कीर्तिश्च व्युष्टिश्चेत्युपासीत कीर्तिमान् व्युष्टिमान् भवति य एवं वेद ॥ ४ ॥

**ऊर्ध्वद्वारपालकः प्रधानवायुः**

अथ योऽस्योर्ध्वः सुषिः स उदानः स वायुः स आकाशस्तदेतदोजश्च महश्चेत्युपासीतौजस्वी महस्वान् भवति य एवं वेद ॥५॥

**द्वारपालकोपासनायाः फलं**

ते वा एते पञ्चब्रह्मपुरुषाः स्वर्गस्य लोकस्य द्वारपाः स य एतानेवं पञ्च ब्रह्मपुरुषान् स्वर्गस्य लोकस्य द्वारपान् वेद ॥ ६ ॥

अस्य कुले वीरो जायते प्रतिपद्यते स्वर्गं लोकं य एतानेवं पञ्च ब्रह्मपुरुषान् स्वर्गस्य लोकस्य द्वारपान् वेद । अथ यदतः परो दिवो ज्योतिर्दीप्यते विश्वतः पृष्ठेषु सर्वतः पृष्ठेष्वनुत्तमेषूत्तमेषु लोकेष्विदं वाव तद्यदिदमस्मिन्नन्तः पुरुषे ज्योतिस्तस्यैषा दृष्टिः ॥ ७ ॥

यत्रैतदस्मिञ्च्छरीरे संस्पर्शेनोष्णिमानं विजानाति तस्यैषा श्रुतिर्यत्रैतत्कर्णावपिगृह्य निनदमिव नदथुरिवाग्नेरिव ज्वलत उपशृणोति तदेतद्दृष्टं च श्रुतं चेत्युपासीत चक्षुष्यः श्रुतो भवति य एवं वेद य एवं वेद ॥ ८ ॥ १३ ॥

## **भाष्यम्**

'प्राणाभिमानी चक्षुश्च सूर्य एव ह्युदाहृतः । तेजोऽन्नाद्यभिमानी च प्राग्द्वाराधिपतिर्हरेः (२) ॥ दक्षिणाधिपतिस्सोमो व्यानः श्रोत्राभिमानवान् । यशोलावण्यरूपश्च पश्चिमद्वारपस्तथा ॥ वागपानात्मको वह्निर्ब्रह्मतेजोऽन्नदेवता ।

उत्तरद्वारपस्त्विन्द्रः समानो मनआत्मकः (२) ' कीर्त्यैश्चर्यात्मको नित्यमूर्ध्वद्वारप एव च । प्रधानवायुराकाशः सार्वज्ञादुन्नतेस्तथा ॥ उदान ऊर्जितत्वात् स ओजः पूर्णत्वतो महः । परस्य ब्रह्मणस्त्वेते पुरुषाः पञ्च कीर्तिताः ॥ द्वारा हृदये चैव विष्णुलोके च सर्वदा । (३)आन्तरद्वारपा ह्येते जयाद्या बाह्यतः स्मृताः ।

एवमेतानुपास्यैव तद्गुणांशांशभाग् भवेत् । विष्णुलोकं तथा गच्छेद् भवेदपि सुसन्ततिः ॥

### पदार्थकौमुदी

"यदिदमस्मिन् पुरुषे हृदयम्" इति " योऽयमन्तः पुरुष आकाशः " इति हृत्पुरगत्वेन प्रकृतस्य परब्रह्मणः स्वस्वोपासनानुरूपफलप्रद- द्वारपालकत्वरूपो महिमा निरूप्यते - तस्य हवा इत्यादिना ॥ अत्र "प्राङ्सुषिः स प्राणस्तचक्षुः " " " दक्षिणः सुषिः स व्यानस्तच्छ्रोत्रं " “प्रत्यसुषिः सोऽपानः सा वाक्" "उदङ्सुषिः स समानस्तन्मनः "

"ऊर्ध्वः सुषिः स उदानः स वायुः " इति वाक्यपञ्चकेन क्रमेण तत्तत्सुषि- प्राणव्यानापानसमानोदानानां चक्षुः श्रोत्रवाङ्मनसाकाशाभेद आदित्य- चन्द्राग्रिपर्जन्यवाय्वभेदश्वोच्यत इति प्रतीयते । नच तत्सम्भवति । बाधात् । अतो यथावत् खण्डं प्रमाणेनैव व्याचक्षाणस्तावदादिवाक्यं व्याचष्टे प्राणेति ॥ प्राणः श्वासरूपजडवायुवृत्तिः । एवमुत्तरत्र व्यानादिपदेन तत्तन्नामकजडवायुवृत्तिरेव ग्राह्या । चक्षुस्तदभिमानी । "स योऽस्य प्राङ्सुषिः" इत्यस्य तात्पर्यम् - प्रागिति । अस्येत्यस्यार्थः - हरेरिति ॥ " अथ योऽस्य दक्षिणः सुषिः स व्यानः" इति द्वितीयं वाक्यं व्याचष्टे – दक्षिणेति ॥ दक्षिणाधिपतिर् दक्षिणद्वाराधिपतिः । श्रीरित्य- स्यार्थः लावण्यरूप इति । “अथ योऽस्य प्रत्यङ्" इत्यादितृतीयं वाक्यं व्याचष्टे पश्चिमेति ॥ वागपानात्मकः वागापानाभिमानी । ब्रह्मवर्चसमित्यस्यार्थः – ब्रह्मतेज इति । वेदाध्ययनलब्धं तेज इत्यर्थः । अन्नमन्नाद्यं देवताऽभिमानिनी । अथ “ योऽस्योदसुषिः " इति चतुर्थं वाक्यं व्याचष्टे उत्तरेति ॥ पर्जन्यशब्दार्थ इन्द्र इति ॥ आत्मकोऽभिमानी । व्युष्टिशब्दार्थ ः - ऐश्वर्येति ॥ कीर्त्यैश्वर्यात्मकत्वं न तदभिमानित्वमात्रं किन्तु तद्रूपत्वमपीति भावेन " नित्यम्'' इत्युक्तम् । मुक्तावप्यनुवर्तमानस्य स्वरूपत्वात् । अत एव तेजोन्नाद्येष्वपि एवमेव विवक्षितमिति ध्येयम् । अथ " योऽस्योर्ध्वः सुषिः" इत्यादि पञ्चमं वाक्यं व्याचष्टे – ऊर्ध्वति ॥ ऊर्ध्वद्वाराधिपश्च प्रधानवायुरेव । अत्रापि वायोराकाशोदानाद्यभिमानित्वेनैवाऽकाशादिशब्दवाच्यत्वमित्यभिप्राये- ण तान् शब्दांस्तस्मिन्निर्वक्ति - आकाश इत्यादिना ॥ एवमादि- त्यचन्द्राग्नीन्द्रेषु प्राणादिव्यानाद्यपानादिसमानादिशब्दा निर्वक्तव्याः ॥

‘“ते वा एते पञ्च ब्रह्मपुरुषाः " इति वाक्यं ब्रह्मणश्चतुर्मुखस्य पुरुषा वेदपुरुष इति वाऽन्यथाप्रतीतेर्यथावद् व्याचष्टे - परस्येति । ब्रह्मशब्दस्य परब्रह्मणि मुख्यत्वान्मुख्यार्थस्यैव च ग्राह्यत्वादिति भावः । षष्ठ्या लब्धमर्थं दर्शयति- द्वारपा इति । स्वर्गस्य लोकस्य द्वारा इत्येतत्ता- त्पर्यमाह - विष्णुलोक इति । सर्वदैव । ननु विष्णुलोके जयादेरेव द्वारपत्वप्रसिद्ध्या कथमेतेषां द्वारपत्वमत आह- आन्तरेति ॥
बाह्यतः द्वारा इति बुद्ध्या विविक्तमनुवर्तते ।

‘‘तेजस्व्यन्नादो भवति’” । “श्रीमान् यशस्वीभवति” । “ब्रह्मवर्च- स्व्यन्नादो भवति’” । “कीर्तिमान् पुष्टिमान् भवति” । “ ओजस्वी महस्वान् भवति’” इति फलप्रतिपादकवाक्यपञ्चकस्य तत्तद्वारपसमानमेव तेजआदिकं तत्तदुपासकानामित्यन्यथाप्रतीतिनिरासाय तात्पर्यमाह - एवमेतानिति ॥ " स य एतानेवम्" इति वाक्यं प्रसिद्धस्वर्गलोक- प्राप्तिपरतानिरासाय व्याचष्टे – विष्णुलोकमिति । स्वरूपभूतरमण- ॥ ज्ञानात्मकत्वात् स्वर्गशब्दो विष्णुलोकपर इति भावः । शूरपुत्रकत्व- प्रतीतिनिरासाय वीर इत्यस्य तात्पर्यमाह – सुसन्ततिरिति ॥

------------------------------------------------------------------------

योऽसौ वैकुण्ठगो विष्णुः सप्तलोकोपरिस्थितः

## **भाष्यं**

योऽसौ वैकुण्ठगो विष्णुः सप्तलोकोपरिस्थितः । स एव सर्वलोकेषु विश्वतो ब्रह्मणस्तथा ॥ उच्चेषूत्तमलोकेषु तथा प्रत्यवरेषु च । पुरुषेषु च सर्वेषु स एकः संव्यवस्थितः ॥ प्राणसंस्थस्स वै विष्णुः प्राणोऽग्र संव्यवस्थितः । स्पर्शेन दृश्यते चाग्निस्तद्दृष्टिरिव सा ततः ॥ स प्राणः स्तौति तं विष्णुं सा स्तुतिः श्रूयते सदा ।कर्णौ पिधाय तद्विद्वान् दिव्यचक्षुः सुकीर्तिमान् । मुक्तो भूत्वा भवेद् यस्मादुपासीतैव तं ततः ॥' इति संस्तत्त्वे (१)। पदार्थकौमुदी

### पदार्थकौमुदी

“त्रिपादस्यामृतं दिवि" इत्यनेन नारायणादिमूर्तित्रयस्य श्वेतद्वीपा - नन्तासनवैकुण्ठाख्यद्युस्थितत्वमुक्तम् । तस्यैव दिवः परत्वादिरूपं माहात्म्यं तदधिष्ठातानां च श्वेतद्वीपादीनां विश्वतः पृष्टत्वादिनेतरलोक- वैलक्षण्यं तस्य भेदशंङ्कानिरासाय हगतेनैक्यं च प्रतिपादयितुं "अथ यदतः परः" इत्यादिवाक्यं प्रवृत्तम् । तत्तथाऽप्रतीतेर्व्याचष्टे योऽसावि- त्यादिना ॥ यदित्यनेन प्रकृत स्थितपरामर्श इति दर्शयितुं "वैकु- ण्ठगः’” इत्युक्तम् । वैकुण्ठस्य द्युत्त्वेनोक्तत्वात् । उपलक्षणं चैतत् । श्वेतद्वीपानन्तासनयोरपि धुत्त्वेनोक्तत्वात् तद्गतौ नारायणवासुदेवावपि ग्राह्यौ । “दिवः परः" इत्यनेनोक्तं दिवः परत्वं वैकुण्ठस्योपपादितुमुक्तम् - सप्तलोकेति । एतच्चोत्तरत्र स्पष्टं भविष्यति । नारायणवासुदेवयोरपि दिवःपरत्वमग्रे दर्शयिष्यति । स एव त्रिरूपो भगवान् । सर्वत इत्यस्यार्थः - सर्वेषु लोकेष्वति ॥ निर्धारणे सप्तमी । अस्या " उच्चेषु'' इति सम्बन्धः "विश्वतः " इत्यनूद्य ‘“ब्रह्मणः’” इति व्याख्यानम् । पृष्ठेष्वित्यस्यार्थ उच्चेष्विति उत्तमेष्वित्यस्यार्थ उत्तमलोकेष्विति॥ अनुत्तमे-ष्वित्यस्यार्थः – प्रत्यवरेषु चेति । चोऽवधारणे । एक इत्यनेन सम्बध्यते । ‘“यदिदमस्मिन्नन्तः पुरुषे ज्योतिः" इत्यस्य तात्पर्यम् - पुरुषेषु च सर्वेष्वति ॥

तथाचैवं योजना । योऽसौ वैकुण्ठगः यश्च श्वेतद्वीपानन्तासनगो विष्णुः स एव सर्वलोकेषु मध्ये उच्चेषु तथा विश्वतो ब्रह्मण उच्चेषु उत्तमलोकेषु सर्वेषु पुरुषेषु च संव्यवस्थितः सच एक एवेति । ऐक्यं च “इदं वाव तद्यदिदमस्मिन्नन्तःपुरुषे ज्योतिः" इत्यनेनोक्तमिति ज्ञातव्यम् । प्रकृत- सर्वलोकगमनूद्य तस्य पुरुषान्तः स्थितत्वविधानात् । भगवत उक्त- पुरुषान्तःस्थितत्वे प्रमाणप्रदर्शनाय " तस्यैषा दृष्टिः" इत्यादिवाक्यं तद् उष्णिमाऽग्नेर्धर्मोऽतस्तद्दृष्टिः कथं भगवत्प्रमापिकेत्याशङ्कामपाकुर्वन् व्याचष्टे प्राणसंस्थ इति ॥ वैशब्दश्वशब्दार्थः । यतः स विष्णुः प्राणसंस्थः प्राणश्चाग्नौ संव्यवस्थितो ऽग्निश्च स्पर्शेन त्वगिन्द्रियेण दृश्यते ततः सा तद्दृष्टिरिव अन्याश्रितप्राणगविष्णुदृष्टिरिवेत्यर्थः ।

तत्रैव प्रमाणान्तरप्रतिपादकं " तस्यैषा श्रुतिः" इत्यादिवाक्यम- प्रतीतेर्व्याचष्टे स प्राण इत्यादिना ॥ पिधाय विद्यमानेन । तथाच प्राणकर्तृकस्तुतिरूपश्रुतिविषयतया हृदि भगवत्सिद्धिः । नहीतरवदधि- कार्युत्तमप्राणस्यापि भगवदसन्निधौ तत्स्तुतिरुपपन्नेति भावः । " चक्षुष्यः श्रुतो भवति' इति वाक्यमैहिकमात्रपरमित्यन्यथाप्रतीतिनिरासाय व्याचष्टे तद्विद्वानिति ॥ तत् पुरुषान्तर्विद्यमानं ज्योतिरुक्तरीत्या दृष्टं श्रुतं चेत्येतत् । चक्षुष्य इत्यस्यार्थः - दिव्यचक्षुरिति ॥ अनेन चक्षुष्यो दर्शनीय इति व्याख्यानमप्रामाणिकमिति ज्ञातव्यम् । यस्मादुपासीत" इत्यनेन य एवं वेद स चक्षुष्यादिर्भवतीति यस्मात् तस्मादुपासीतेति हेतुहेतुमद्भावेन योजनोक्ता ।

