+++
title = "०६ खंण्ड_६"

+++


## अथ या एता हृदयस्य नाड्यस्ताः पिङ्गलस्याणिम्नस्तिष्ठन्ति ..

# **उपनिषत् ( खण्डः - ६)**

**हृदयस्थनाडीषु भगवद्रूपोपासना**

अथ या एता हृदयस्य नाड्यस्ताः पिङ्गलस्याणिम्नस्तिष्ठन्ति शुक्लस्य नीलस्य पीतस्य लोहितस्येत्यसौ वा आदित्यः पिङ्गल एष शुक्ल एष नील एष पीत एष लोहितः ॥ १ ॥

## **भाष्यं**

स एष हृदि नाडीषु पञ्चरूपः प्रतिष्ठितः । विष्णोरणिनो रूपाणि पञ्चनाडीस्थितानि तु ॥ नारायणाख्यं सौषुम्नं मध्यस्थं रक्तवर्णकम् । शुक्लं तु वासुदेवाख्यं नान्दिन्यामग्रतः (१) स्थितम् ॥ पिङ्गलायां पिङ्गलं च (२) रूपं सङ्कर्षणाभिधम् । पश्चिमे वज्रिकायां च पीतं प्रद्युम्ननामकम् ॥ इडायामनिरुद्धाख्यं नीलरूपं व्यवस्थितम् । सूर्येऽप्येवं पञ्चरूपो भगवान् संव्यवस्थितः ॥ आदित्यनामा चाऽदित्वात् ………….. ।

### पदार्थकौमुदी

“अथ या एता हृदयस्य नाड्यः" इत्यारभ्य “लोहितस्य” इत्यन्त- वाक्यतात्पर्यमाह स एष इति । ननु कथमिदं तात्पर्यम्? श्रुतावप्रतीते- रित्यतस्तां व्याचष्टे – विष्णोरिति ॥ अनेन या एता हृदयस्य नाड्यस्ताः पिङ्गलस्य शुक्लस्य नीलस्य पीतस्य लोहितस्याणिम्नोऽधिष्ठानभूता इति योजनोक्ता भवति । कस्यां नाड्यां किंरूपमास्थितमिति जिज्ञासायामुक्तं विविच्य दर्शयति– नारायणाख्यामित्यादिना ॥ सौषुम्नं सुषुम्नागतम् । मध्यस्थं नाडीचतुष्टयमध्यगसुषुम्नासंस्थमित्यर्थः । अग्रतः पूर्वभागे स्थितायां नादिन्यामिति सम्बन्धः । यद्यपि नादिनीशब्देन सुषुम्नैवान्य- त्रोक्ता तथाऽपि पञ्चनाडीत्युक्तत्वादन्यत्रान्यैव तन्नाम्नी ग्राह्या । " परि- शेषात् पिङ्गलेडानाड्योर्दक्षिणोत्तरभागसंस्थितत्वं ज्ञातव्यम् । “असौ वा आदित्यः " इति वाक्यं प्रसिद्धादित्यपरमिति प्रतीतिवारणाय व्याचष्टे - सूर्य इति ॥ अनेन श्रुतावादित्यशब्दस्तदन्तर्गतभगवत्पर इत्युक्तं भवति । तत् कथमित्यतस्तस्मिन्नादित्यशब्दं निरुच्य दर्शयति - आदित्येति ॥

------------------------------------------------------------------------

तद्यथा महापथ आतत उभौ ग्रामौ गच्छतीमं ..

# **उपनिषत्**

तद्यथा महापथ आतत उभौ ग्रामौ गच्छतीमं चामुं चैवमेवैता आदित्यस्य रश्मय उभौ लोकौ गच्छन्तीमं चामुष्मादादित्यात् प्रतायन्ते त आसु नाडीषु सृप्ता आभ्यो नाडीभ्यः प्रतायन्तेऽमुष्मिन्नादित्ये सृप्ताः ॥ २ ॥

## **भाष्यम्**

………………तव्याप्तं सूर्यमण्डलम् । तद्रश्मिभिस्तथा व्याप्ताः समस्ताः सूर्यरश्मयः ॥ तस्मिन् नाडीषु च प्रोतास्तथा नाडीस्थरश्मयः (१) ।

### पदार्थकौमुदी

“अमुष्मादादित्यात्' इत्यारभ्य " तद्यत्र ' ' इत्यतः प्राक्तनं वाक्यद्वयं व्याचष्टे- तद्वयाप्तमित्यादिना ॥ अत्र समस्ता नाडीस्थरश्मयस् तद्रश्मिभिः सूर्यान्तर्गतभगवद्रश्मिभिर्व्याप्ताः । तथा सूर्यमण्डलमपि तद् व्याप्तं सूर्यनामकभगवद्रश्मिभिर्व्याप्तमिति पूर्ववाक्यव्याख्यानम् । तथा समस्ताः सूर्यरश्मयोऽपि तद्रश्मिभिर्नाडीस्थभगवद्रश्मिभिर्व्याप्ताः । तस्मिन् नाडीस्थे भगवति नाडीषु च प्रोता व्याप्ता इति द्वितीयवाक्यव्याख्यानमिति विवेकः ।

