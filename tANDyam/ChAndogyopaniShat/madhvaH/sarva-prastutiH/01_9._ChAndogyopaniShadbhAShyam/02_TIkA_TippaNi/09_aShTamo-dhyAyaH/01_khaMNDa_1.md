+++
title = "०१ खंण्ड_१"

+++


## अथ यदिदमस्मिन् ब्रह्मपुरे दहरं पुण्डरीकं वेश्म ..

**अथ अष्टमाध्यायस्य प्रथमः खण्डः**

# **उपनिषत्**

**हृदयकमले भगवदुपासना**

ॐ अथ यदिदमस्मिन् ब्रह्मपुरे दहरं पुण्डरीकं वेश्म दहरोऽस्मिन्नन्तराकाशस्तस्मिन् यदन्तस्तदन्वेष्टव्यं तद्वाव विजिज्ञासितव्यमिति ॥ १ ॥

## **भाष्यम्**

'यदिदमस्मिन् ब्रह्मपुरे' इति ब्रह्मपुरशब्देन ब्रह्माख्यं पुरम् पूर्णत्वात् पुरमिति परं ब्रह्म ब्रह्मणः पुरमिति शरीरं चोभयं विव- क्षितम् ।

" प्राप्तोऽस्म्यवध्यं ब्रह्मपुरं राजेव निवसाम्यहम् " 'अस्मिंश्चेदिदं (२) ब्रह्मपुरे सर्वं समाहितम्,

(३) यदैतज्जराऽवाप्नोति प्रध्वंसते वा किं ततोऽतिशिष्यत इति स ब्रूयान्नास्य जरयैतज्जीर्यति न बधेनास्य हन्यत एतत् सत्यं ब्रह्मपुरमस्मिन् कामाः समाहिता एष आत्माऽपहतपाप्मा विजरो विमृत्युः'

इत्यादिवाक्यशेषाद्(४) भगवद्वचनाच्च ब्रह्मपुरशब्देन परं ब्रह्मोच्यत इत्यवसीयते । ' यत्पुण्डरीकं पुरमध्यसंस्थम्', 'यदिदं शरीरं तदेतदाद्यं देवसदनम्' इत्यादेः शरीरं च ।

**हृत्कमलस्थभगवानेव हृत्कमलस्याप्याधार इति निरूपणम्**

'यद् वै तद् ब्रह्मेतीदं वाव तद् योऽयं बहिर्धा पुरुषादाकाशः ', 'यस्तु सर्वाणि भूतान्यात्मन्येवानुपश्यति' इत्यादिना

परब्रह्मण्येव (१) हृदयं स्थितम् ।

### पदार्थकौमुदी

हृत्पुण्डरीकगाकाशगतमाकाशनामकम् । नानारूपं जाग्रदादिप्रवर्तकमहं भजे ॥ १ ॥

पूर्वाध्यायेषु बाह्या एव ब्रह्मविद्या निरूपिताः । इदानीमान्तरीं सर्वमुमुक्षुसाधारण हृत्पुण्डरीकविद्यां निरूपयत्यनेनाध्यायेन । येषां बहिरुपासनेन मोक्षस्तेषामपि हृद्युपासनं किञ्चित् कार्यमेव । "यदिद - मस्मिन् ब्रह्मपुरे " इत्यत्र ब्रह्मपुरशब्देन षष्ठीसमासाच्छरीरमात्रं विवक्षितमिति प्रतीतिनिरासाय तदनूद्य व्याचष्टे - यदिदमिति ॥ “ एतत् सत्यं ब्रह्मपुरम्” इति वाक्यस्थ ब्रह्मपुर शब्दव्यावर्तनायानुवादः । तत्र परब्रह्मण एव विवक्षितत्वात् । ब्रह्मणः कथं पुरत्वं तदधिष्ठातुरभावादित्यत आह - पूर्णत्वादिति ॥ इत्युभयं ब्रह्मपुरशब्देन विवक्षितमित्यन्वयः । तन्त्रन्यायेन कर्मधारयषष्ठीतत्पुरुषयोराश्रयणादिति भावः । किमुभय- विवक्षाज्ञापकमित्यतो ब्रह्मपुरशब्दस्य तावद् ब्रह्मविवक्षाज्ञापकौ समाख्योपसंहारावाह— प्राप्त इत्यादिना ॥ तत्र निवसामि निवसाम्यह-मिति भगवद्वचनाच्चेति योज्यम् । भगवद्वचनात् तत्समाख्यानादित्यर्थः । समाख्यारूपभगवद्बाचनेऽपि ब्रह्मपुरशब्दस्यावध्यत्वलिङ्गबलात् परब्रह्म- परत्वमिति द्रष्टव्यम् । वाक्यशेषोक्तसर्वाश्रयत्वादिलिङ्गानामन्यत्रा- सम्भवाद् ब्रह्मपुरशब्देन ब्रह्मोच्यत इत्यवसीयत इत्यर्थः ।

शरीरं च ब्रह्मपुरशब्देन विवक्षितमित्येतत् समाख्याभ्यामुपपादयति- यत्पुण्डरीकमिति ॥ “ यत्पुण्डरीकम् ' ' इति तैत्तिरीयवाक्ये पुण्डरीका - श्रयत्वेनोक्तं पुरं तावच्छरीरमिति प्रसिद्धम् । तथाच तत्समाख्यानादत्रापि "ब्रह्मपुरे दहरं पुण्डरीकम् ' इति पुण्डरीकाश्रयत्वेन श्रूयमाणं ब्रह्मपुरं शरीरमित्यवसीयते । “यदिदम्” इति श्रुत्यन्तरे शरीरस्य देवसदन- त्वोक्त्या ब्रह्मपुरत्वं लब्धम् । तथाच तत्समाख्यानादत्रापि ब्रह्मपुरशब्देन शरीरमुच्यत इत्यवसीयत इति भावः ।

ननु ब्रह्मपुरशब्देन भगवानपि चेद् विवक्षितस्तर्हि तस्य " अस्मिन् ब्रह्मपुरे दहरं पुण्डरीकं वेश्म" इत्युक्तं हृत्पुण्डरीकाश्रयत्वं कथम् ? तस्य शरीरधर्मत्वात् । ब्रह्मणश्च हृत्पुण्डरीकान्तर्गतस्य तदाश्रयत्वायोगादि- त्यतो भगवतोऽपि हृत्पुण्डरीकाश्रयत्वमुपपादयति – यद्वै तदिति । पुरुषाज्जीवाद् बहिर्धा देहव्यापी योऽयमासमन्तात् काशत इत्याकाश- स्तदिदं सर्वगं ब्रह्मेति ब्रह्मणः शरीरव्यापित्वमुच्यते । तथाच शरीर- व्यापिभगवद्रूपविशेषस्य हृत्पुण्डरीकाश्रयत्वमुपपद्यत एव । यस्त्वित्यनेन च परब्रह्मणः सर्वाश्रयत्वोक्त्या सर्वान्तःपातिहृदयं हृत्पुण्डरीकमपि तत्र स्थितं तदाश्रितमिति सिद्धमेवेति भावः ।

------------------------------------------------------------------------

तं चेद्ब्रूयुर्यदिदमस्मिन् ब्रह्मपुरे दहरं पुण्डरीकं वेश्म ..

# **उपनिषत्**

तं चेद्ब्रूयुर्यदिदमस्मिन् ब्रह्मपुरे दहरं पुण्डरीकं वेश्म दहरोऽस्मिन्नन्तराकाशः किं तदत्र विद्यते यदन्वेष्टव्यं यद्वाव विजिज्ञासितव्यमिति स ब्रूयात् ॥ २ ॥

यावान् वा अयमाकाशस्तावनेषोऽन्तर्हृदय आकाश उभे अस्मिन् द्यावापृथिवी अन्तरेव समाहिते उभावग्निश्च वायुश्च सूर्याचन्द्रमसावुभौ विद्युन्नक्षत्राणि यच्चास्येहास्ति यच्च नास्ति सर्वं तदस्मिन् समाहितमिति ॥ ३ ॥

## **भाष्यम्**

**हृदयस्थदहराकाशस्य परब्रह्मत्वाभावनिरूपणम्**

'दहरोऽस्मिन्नन्तर आकाशस्तस्मिन् यदन्तस्तदन्वेष्टव्यम्', 'दहरोऽस्मिन्नन्तर आकाशः किं तदत्र विद्यते ' इत्यत्राऽकाशशब्देन (१) भूताकाशो विवक्षितः ।

किं तदत्र विद्यत इत्यस्यायं परिहारो ऽस्मिन् भूताकाशे परब्रह्माख्य आकाशो विद्यते । आ समन्तात् काशनादाकाश आ समन्तात् कमश्नातीति वा । ' अस्मिन् कामाः समाहिताः' इति वाक्यशेषात् । आ समन्तात् कामानश्नातीति वा । स च यावान् बहिः परमात्मा व्याप्तोऽस्ति तावानेव विद्यते गुणतः । पूर्णगुणत्वात् । अल्पपरिमाणस्यापि महत्परिमाणत्वं च युज्यते । अचिन्त्यशक्ति- त्वात् ।

' यस्मिन् विरुद्धगतयोऽप्यनिशं (२) पतन्ति विद्यादयो विविधशक्तय आनुपूर्व्या' इति वचनात् ।आनुपूर्व्येति श्रुतिप्रमाणादित्यर्थः । 'आनुपूर्वी श्रुतिर्वेद आम्नायश्चेति कथ्यते' इत्यभिधानात् । अन्यथाऽनिशमित्युक्तिविरोधात् । 'एष म आत्माऽन्तर्हृदयेऽणीयान् व्रीहेर्वा ' ' एष म आत्मा- न्तर्हृदये ज्यायान् पृथिव्याः' इति हृदयस्थस्यैवाणुत्वमहत्त्वोक्तेश्व । 'गुणाः श्रुताः सुविरुद्धाश्च देवे सन्त्यश्रुता अपि नैवात्र शङ्का चिन्त्या अचिन्त्याश्च तथैव दोषाः श्रुताश्च नाज्ञैर्हि तथा प्रतीताः ' इति च श्रुतिः । 'सुविरुद्धा अश्रुताश्व गुणाः सन्त्येव सर्वशः । दोषाः केऽपि (१) न सन्त्येव श्रुता अपि तु सर्वशः' इति गारुडे ।

**दहराकाशस्थमहाकाशस्य परब्रह्मत्वकथनं**

किं तदत्र विद्यत इति पृष्टत्वाद्धृगत आकाशो हृदयशब्देनोच्यते । हृद्ययनात् । तस्मिन् हृदयाख्य आकाशे परब्रह्माख्य अकाशो विद्यत इत्यर्थः । अन्यथा कथं भूताकाशस्य दहरस्य बहिराकाशसमत्वम् ? 'दहरोऽस्मिन्नन्तराकाशः' इति पूर्वोक्ताकाशस्य दहरत्वमुक्तम् । उत्तरस्य तु यावान् वा अयमाकाश इत्यनन्तपरिमाणत्वम् । अतो ब्रह्माकाश एवोत्तरः । (२)पूर्वोक्तस्याभूताकाशत्वे ' तस्मिन् यदन्तस्त- दन्वेष्टव्यं तद् वाव विजिज्ञासितव्यं', 'तत्रापि दहरं ( ३ ) गगनं विशोकस्तस्मिन् यदन्तस्तदुपासितव्यम्', 'सहस्रशीर्ष‍देवम्' इत्यादि कथं युज्यते (१) १ नहि भगवदन्तः स्थितमेवान्यत्किञ्चिद् विजिज्ञास्यम् । तद् वावेत्यवधारणाच्च । उत्तरस्यापरब्रह्मत्वे च सर्वाधारत्वं ‘नास्य जरयैतज्जीर्यति न वधेनास्य हन्यत एतत् सत्यं ब्रह्मपुरमस्मिन् कामाः समाहिता एष आत्माऽपहतपाप्मा' इत्यादि न युज्यते ।

**परब्रह्मस्थप्रपञ्चो न जिज्ञासार्हः**

'किं तदत्र विद्यते यदन्वेष्टव्यं यद् वाव विजिज्ञासितव्यम्' इत्यस्य ' य एषोऽन्तर्हृदय आकाशः' इत्येव परिहारः । नतु 'उभे अस्मिन् द्यावापृथिवी' इत्यादि । तत्तु विजिज्ञासितव्यत्वे हेतुत्वेन सामर्थ्यकथनमेव । नहि द्यावापृथिव्यादेरेव विजिज्ञास्यत्वम् । ‘तमेवैकं जानथ आत्मानमन्या वाचो विमुञ्चत (२) इति हि श्रुतिः ।

**मुक्तामुक्तसकलदेवानां भगवानेवाऽश्रयः**

उभे अस्मिन् द्यावापृथिवीत्याद्युभशब्दो मुक्तामुक्तराशिव्यपेक्षया । 'यच्चास्येहास्ति यच्च नास्ति' इति वाक्यशेषात् । अस्येति संसारिणः । नहि संसारिणो मुक्ता उपकारकाः । यद्यस्य नोपकारकं तत्तस्य नास्तीत्युच्यतेऽन्यस्य सत्त्वेऽपि । यथा वित्तादि ।

### पदार्थकौमुदी

“दहरोऽस्मिन्नन्तराकाशः” इति वादानुवादयोराकाशशब्देन परं ब्रह्म विवक्षितमित्यसत् । " तस्मिन् यदन्तः " " किं तदत्र विद्यते " इत्युत्तरवाक्यविरोधात् । नहि ब्रह्मस्थमन्यदन्वेष्टव्यम् । किन्तु ब्रह्मैव । नच किं तदत्र विद्यत इत्यस्य न किञ्चन विद्यत इत्यभिप्रायः । यदि नाम दरमात्रं किमपि ( १ ) तत्र विद्यते (२) तर्हि किं तस्यान्वेषणेन फलं स्यादतो यत् तत्रान्वेष्टव्यं विजिज्ञासितव्यं वा न तेन प्रयोजनमित्याक्षेपार्थत्वाददोष इति वाच्यम् । तथाऽपि तस्मिन् यदन्तः ' ' इति वाक्यविरोधापरिहारात् । आक्षेपार्थत्वे यदि नाम बदरमात्रं विद्यत इत्यध्याहारप्रसङ्गात् प्रश्नार्थ- त्वमेव वक्तव्यमतः कथमेतदित्यतस्तदनूद्यार्थमाह- दहरोऽस्मिन्निति ॥

नन्वस्त्वाकाशशब्देन भूताकाशो विवक्षित इति तथाऽपि किं भूताकाशे विद्यत इति प्रश्नस्य ब्रह्म विद्यत इति परिहारं विना “यावान् वा अयमाकाशः’” इत्यस्यान्वयाभाव इत्याशङ्कां परिहरति – किमिति ॥ अयमित्युक्तमेव विवृण्वन् “यावान् वा (३) अयम्' इति वाक्यं यथा प्रश्नोत्तरत्वेनान्वितं स्यात् तथा तत्तात्पर्यमाह – अस्मिन्निति ॥ अन्तर्हृदय इत्यस्यार्थः - अस्मिन् भूताकाश इति । " यावान् वा । अयमाकाशः’” इत्युक्ताकाशशब्दव्याख्यानम् - परब्रह्माख्य इति । पर- ब्रह्माख्याकाशे आकाशशब्दं त्रेधा निर्वक्ति - आ समन्तादित्यादिना ॥ कं सुखम् । ‘अस्मिन् कामाः” इत्युत्तरत्र सम्बध्यते ।

ननूक्तयोगेनाप्ययमाकाश इत्युक्ताकाशशब्दस्य न परब्रह्मपरत्वं युक्तम् । तथा सति तस्य " यावान् वा अयमाकाशस्तावानेषः” इति हृद्गतमाकाशस्थेनाभेदोक्त्ययोगात् । नहि हद्गताकाशस्थस्य परब्रह्मणोऽ- ल्पपरिमाणस्य बाह्येन व्याप्तेनाऽकाशनाम्नाऽभेदो युज्यत इत्याशङ्कां ‘‘यावान् वा अयमाकाशः " इति वाक्यार्थं विशदयन् परिहरति-- स चेत्यादिना ॥ पूर्णगुणत्वादुभयोरिति शेषः । विरुद्धपरिणामयोरपि गुणत एवैक्यमितीदमभ्युपेत्यैवोक्तम् । वस्तुतोऽल्पपरिमाणस्यापि महत्परि- माणमस्त्येवेत्युपपादयितुमाह- अल्पपरिमाणस्यापीति ॥ युज्यते चेत्य- न्वयः । विरुद्धं कथं युज्यत इत्यत आह - अचिन्त्येति ॥

ननु यत् प्रमाणप्रसिद्धं लोकदृष्ट्या विरुद्धं च तदेवाचिन्त्यशक्त्योप- पाद्यत इति हि सिद्धान्तः । अन्यथाऽतिप्रसङ्गात् । नचेश्वरस्य युगपदणुत्वं महत्त्वं च प्रामाणिकम् । येनाचिन्त्यशक्त्योपपादनीयं स्यादित्यतस्तत्र प्रमाणमप्याह – यस्मिन्निति । ननु यस्मिन् विरुद्धगतयो विरुद्धाश्रया अपि धर्माः । आनुपूर्व्या कालानुक्रमेण पतन्ति वर्तन्त इति कालभेदे - नाणुत्वमहत्त्वादिविरुद्धधर्मसमावेशः कथ्यते । नचेदमलौकिकं येना- चिन्त्यशक्त्योपपाद्यं स्यादित्यत आनुपूर्व्येति पदमनूद्य व्याचष्टे आनुपूर्व्येति ॥ नन्वानुपूर्वी श्रुतिरिति कुत इत्यतस्तत्राभिधानमाह - आनुपूर्वीति ॥ ननु भवत्वानुपूर्वी श्रुतिः । अत्र सा विवक्षितेति कुतः ? अनुक्रम एव किं न स्यादित्यतस्तत्र बाधकमाह अन्यथेति ॥ आनुपूर्वीशब्दस्य कालानुक्रमार्थत्वाङ्गीकारे “अनिशं पतन्ति'' इत्यु- क्तिविरोधः स्यात् । अतोऽयं न तदर्थः । किन्तूक्तार्थम् एवेत्यर्थः ।

ततश्चायं श्लोकार्थः ॥ यस्मिन् विद्यादयो विविधशक्तयः पतन्ति वर्तन्ते । न केवलमेतावत् । किन्तु विरुद्धगतयोऽप्यन्यत्र विभिन्नाश्रया अप्यणुत्वमहत्त्वादयो वर्तन्ते । किं कालभेदेन ? नेत्याह- अनिशमिति ॥ कुतः ? आनुपूर्व्या श्रुत्येत्यर्थः । तद् ब्रह्माहं प्रपद्य (इत्युत्तरार्धेनान्वयः । भगवति युगपदणुत्वमहत्त्वप्रतिपादिकां स्पष्टां श्रुतिं चाऽह - एष इति । 

ननु यदि श्रुतिबलाद् युगपदणुत्वमहत्त्वादयो विरुद्धा अपि धर्मा भगवति वर्तन्त इत्यङ्गीक्रियते तदा दोषा अपि तत्र कुतो नाङ्गीकार्यास्तेषामपि “जनितोऽत विष्णोः" इत्यादौ श्रुतत्वादित्याशङ्कां श्रुतिस्मृतिभ्यां परिहरति - गुणा इति । अश्रुता अपि सन्ति । अश्रुता अपि रमादिचिन्त्यास्तदचिन्त्याश्च । दोषाः श्रुता अपि न सन्ति । हि यस्मादज्ञैः श्रुतितात्पर्यज्ञानशून्यैस्तथा प्रतीता इत्यर्थः । अनेन लोकदृष्ट्या विरुद्धा अपि धर्मा भगवति सन्तीत्येतदपि प्रमाणान्तरेणोपपादितमिति द्रष्टव्यम् ।

ननु तथाऽप्यन्तर्हृदय इत्यस्यास्मिन् भूताकाश इति व्याख्यानं कथम् ? तद्बोधकपदाभावादित्यत आह- किमिति ॥ नात्र भूताकाश- बोधकपदाभावः । हृदयपदस्यैव सत्त्वात् । नचान्तःकरणमेव हृदयं किं न स्यादिति वाच्यम् । किं तदत्र विद्यत इति हृद्गताकाशस्थपरब्रह्मलक्षणप्रश्ने ‘“यावान् वा’” इत्यादिना तद्गतस्यैव लक्षणं वक्तव्यम् । नत्वन्तःकरण- रूपहृदयगतस्य । वैयधिकरण्यप्रसङ्गात् । अतो हृदयपदं तत्स्थाकाशपर- मेवेति भावः । तर्हि लक्षणाप्रसङ्ग इत्यत आह - हृद्ययनादिति ॥ अत एवोच्यत इत्युक्तम् । एवं पदार्थमुपपाद्येदानीं वाक्यार्थं पूर्वोक्तमेव स्फुटमाह - तस्मिन्निति । ननु हृदयाख्याकाशान्तः परब्रह्माख्याकाशो विद्यत इति कस्मादङ्गीकार्यम् । “अन्तर्हृदय आकाशः" इत्याकाशपदं भूताकाशपरमेव किं न स्यात् । तस्य तत्र रूढत्वादित्याशङ्कायां तत्र बाधकमाह - अन्यथेति । यदि रूढिबलाद् “ अन्तर्हृदय आकाशः " इत्याकाशशब्दस्य भूताकाशमेवार्थस्तर्हि “यावान् वा अयमाकाश- स्तावानेषः” इत्युक्तं हृद्गताकाशस्य बहिराकाशेन परिमाणसाम्यमयुक्तं स्यात् । अस्य दहरत्वात् । तस्य व्याप्तत्वात् । अत उक्तरीत्यो-भयाकाशशब्दं ब्रह्मैव । तत्र च युगपदणुत्वमहत्त्वसमावेश उपपादित एवेति भावः ।

नन्विदमयुक्तम् । “दहरोऽस्मिन्नन्तराकाशः " इत्याकाशशब्देन भूताकाशो विवक्षित इत्युक्तत्वेन तस्मिन् तच्छब्दवाच्यतया बुद्धिस्थे ‘“यावान् वा’” इत्यादावप्याकाशशब्देन तस्यैव ग्राह्यत्वात् । बाधकं विना एकस्मिन् प्रकरणे श्रुतस्य शब्दस्यार्थद्वयकल्पनायोगादित्यतस्तत्र बाधक- माह - दहर इति । दहरत्वमुक्तमतो भूताकाश एव स इति शेषः । एवं तर्हि पूर्वोक्ताकाशोऽपि ब्रह्माकाश एव किं न स्यात् । दहरत्वस्य तस्मिन्नपि सम्भवात् । किं वृथैकप्रकरणगताकाशशब्दार्थभेदकथनेनेत्यत आह- पूर्वोक्तस्येति ॥ "दहरोऽस्मिन्नन्तराकाशः ' ' इति पूर्वोक्तस्याऽ- भूताकाशार्थत्वमनङ्गीकृत्य परब्रह्मार्थत्वाङ्गीकारे “तस्मिन्’” इत्यादिवाक्यशेषः । "दहरं विपापं परवेश्मभूतं यत्पुण्डरीकं पुरमध्यसंस्थम् । तत्रापि’” इति समाख्यावाक्यं कथं युज्यते ? न कथम- पीत्यर्थः । तत्रापि हृत्पुण्डरीकेऽपि दहरं गगनं तस्मिन् यदन्तर्विशोकं ब्रह्म तदुपासितव्यमिति समाख्यावाक्यार्थः । समाख्यावाक्येऽपि " तस्मिन् यदन्तः" इत्युक्तं ब्रह्मेति कुत इति चेत् । विशोकत्वलिङ्गात् । अन्यत्र स्पष्टं परब्रह्मलिङ्गमाह सहस्रेति ॥ आदिपदेन विश्वाक्षमित्यादि- लिङ्गानां नारायणश्रुतेश्च सङ्ग्रहः । तस्मिन्निति वाक्यशेषो नोपपद्यत इत्युक्तमुपपादयति- नहीति । यदि “ दहरोऽस्मिन्नन्तराकाशः” इत्यत्राऽकाशं ब्रह्म विवक्षितं स्यात् तर्हि “ तस्मिन् यदन्तः’इत्युक्तत्वेन भगवदन्तःस्थितमेवान्यत् किञ्चिद् (२) विजिज्ञास्यं स्यात् । नच तत् सम्भवति । ‘‘तमेवैकं जानथ'' इत्यादिश्रुतिविरोधादिति भावः । बाध- कान्तरमप्याह- तद्वावेति ॥यद्यत्र भगवदतिरिक्तं किञ्चिद् विजिज्ञास्यं विवक्षितं स्यात् तदा " तद्वाव विजिज्ञासितव्यम् ' ' इत्यत्र तद्वावेत्यन्ययोगव्यवच्छेदपराव- धारणमनुपपन्नं स्यात् । भगवत एव विजिज्ञास्यस्य सत्त्वादित्यर्थः । एवं पूर्वोक्ताकाशस्य भूताकाशत्वं समर्थ्योत्तराकाशस्याब्रह्मत्वे बाधकान्तर- माह - उत्तरस्येति ॥

ननूत्तरस्य सर्वाधारत्वादिलिङ्गलात् परब्रह्मत्वे पूर्वाकाशस्यापि परब्रह्मत्वमेवास्तु । न भूताकाशत्वम् । नचैवं “ तस्मिन्यदन्तः” इति तदन्तस्थमुपास्यमित्युक्ते किं तत्रस्थमिति प्रश्ने “ तावानेषोऽन्तर्हृदय आकाशः" इति परिहारासङ्गतिः । नहि ब्रह्मस्थं ब्रह्मैवोपास्यमिति सम्भवतीति वाच्यम् । “ अन्तर्हृदय आकाशः " इत्यस्य परिहार- त्वासम्मतेः । “उभे अस्मिन् द्यावापृथिवी" इत्यादेरेव परिहारत्वात् । तथाहि । किं तत्रस्थमिति प्रश्ने “ यावान् वा अयमाकाशः” इति प्रागाधारत्वेनोक्ताकाशमेव द्यावापृथिव्याद्याश्रयत्वयोग्यत्वाय बाह्या- काशतुल्यतया विशिष्य " उभे अस्मिन्" इत्यादि परिहारसंश्लेषात् । तथाच तदन्तर्गतं व्यादिकमेवोपास्यमिति परिहाराभिप्रायः । नहि भगवदन्तस्थितमेवान्यत् किञ्चिद् विजिज्ञासितव्यमित्युक्तमिति वाच्यम् । प्रतिज्ञामात्रत्वात् । अन्यस्यैव जिज्ञास्यत्वे बाधकाभावेनावधारण- विरोधाभावाच्चेत्यत आह- किं तदत्र विद्यत इति ॥तर्हि तद् व्यर्थं स्यादित्यत आह- तत्त्विति ॥ ननु कुत “उभे अस्मिन्" इत्यादेः परिहारत्वाभाव इति चेत् । तथा सतिद्यावापृथिव्यादीनामेव विजिज्ञास्यत्वमित्युक्तं स्यात् । नच तदस्तीत्याह- नहीति । कुतो नेत्यत आह- तमेवेति । अनेनावधारणविरोधोऽ- प्युपपादितः ।

ननु “उभे अस्मिन् द्यावापृथिवी”, “उभावग्निश्च वायुश्च सूर्याचन्द्रमसा उभौ’”इत्यत्रोभशब्दो व्यर्थः । द्वित्वस्य " द्यावापृथिवी” इत्यादिनैव ज्ञापितत्वादित्यत आह उभ इति ॥ इत्यादौ विद्यमान उभशब्द इत्यर्थः । अनेन द्यावापृथिवीइत्यादिशब्दाचेतनपरा इत्युक्तं भवति । नन्वमुक्तसर्वाधारत्वमेवात्रोच्यते । नतु मुक्ताधारत्वम् । तज्ज्ञापकाभावात् । ततश्चोभशब्दवैयर्थ्यं तदवस्थमित्यत आह- यच्चवा- स्येति ॥ ननु ‘‘यच्चास्य’” इति वाक्यशेषस्यापि मुक्तामुक्तपरता कुतः ? इत्यतस्तद् दर्शयितुमस्येत्यस्य तावदर्थमाह अस्तीति ॥ नन्वेवं सत्यस्य संसारिणो यदस्तीत्यमुक्तों यच्च नास्तीति मुक्तः कथ्यत इत्यायातम् । नच तत् सम्भवति । मुक्तानामपि संसारिणं प्रत्येव सत्त्वेन नास्तीति वचनायोगादित्यत आह नहीति । तथाच मुक्तराशि- स्तदनुपकारित्वात् तं प्रति नास्तीत्युच्यत इति भावः । सतोऽप्यनुप- कारित्वेनासत्त्वव्यपदेशः कुत्र दृष्ट इत्यत आह - यद्यस्येति ॥

