+++
title = "१२ खंण्ड_१२"

+++


## मघवन् मर्त्यं वाव इदं शरीरमात्तं मृत्युना ..

# **उपनिषत् (खण्डः - १२)**

**सति शरीराभिमाने दुःखमवर्जनीयम्**

मघवन् मर्त्यं वाव इदं शरीरमात्तं मृत्युना तदस्यामृतस्याशरीरस्यात्मनोऽधिष्ठानमात्तो वै सशरीरः प्रियाप्रियाभ्यां न ह वै सशरीरस्य सतः प्रियाप्रिययोरपहतिरस्त्यशरीरं वाव सन्तं न प्रियाप्रिये स्पृशतः ॥ १ ॥

## **भाष्यम्**

उक्तो ब्रह्माऽब्रवीच्छक्रं ज्ञापयंस्तत्त्वमञ्जसा । योऽयं शरीरसम्बन्धी जीव इत्यवधार्यताम् ॥ भूतैष्यद्वर्तमानेषु यस्य नो देहसङ्गतिः । (१) सोऽशरीरः परो विष्णुरमृतो नित्यपूर्तिमान् ॥ अधिष्ठाय तथाऽपीमं देहमास्ते स ईश्वरः । जरामृत्युपरीतोऽयं जीवात्मा देहसङ्गतेः ॥ परेणेयं सुखं प्रोक्तं प्रियमित्येव पण्डितैः । परेणेयमभद्रं यदप्रियं तदुदीरितम् ॥ न जीवस्य तयोर्हानिः कदाचिद् विद्यते कचित् ( २ ) । अशरीरं परं ब्रह्म नैव ते स्पृशतः कचित् ॥

### पदार्थकौमुदी

‘“मघवन्मर्त्यं वाव'' इत्याद्युपदेशस्य पूर्वोपदेशसाधारण्यं परिहरन् तात्पर्यमाह– (१) इत्युक्तमिति ॥ अञ्जसा सम्मुग्धोक्तिं विना स्पष्ट- वचनेन । “मघवन्मर्त्यं बाव'" इत्यत्रेदं शरीरमित्येतद् व्याचष्टे- योऽयमिति ॥ योऽयं जीवः सः शरीरसम्बन्धीत्यवधार्यताम् । अनेनेदं श्रुतिजातं शरीरं शरीरसम्बन्धीति व्याख्यातं भवति । " अशरीरस्य " इत्युक्तमशरीरत्वं कथं परमात्मलक्षणम् ? मुक्तेऽतिव्याप्तेरित्यत आह- भूतेति ॥ स्वत इति शेषः । तेन रमाव्यावृत्तिः । विष्णुर्व्याप्त इत्यात्म- शब्दव्याख्यानम्। ‘‘अमृतस्य'" इत्युक्तममृतत्वमपि मुक्ते गतमत आह- अमृत इति ॥ कालत्रयेऽपि स्वत एवाऽविर्भूतमूर्तिमानित्यर्थः । तदस्याऽ- त्मनोऽधिष्ठानमित्येतद् व्याचष्टे - अधिष्ठायेति । तथाऽपि अशरीरा- दित्वेऽपीत्यर्थः । यद्यपि पूर्वं शरीरशब्दस्तत्सम्बन्धिलक्षक इत्युक्तम् । तथाऽप्यत्र शरीरमेव तदिति परामृश्यत इति भावेनोक्तम् - देहमिति ॥ शरीराधिष्ठातृत्वोक्त्या जीववज्वरादिपरीतत्वं स्यादित्याशङ्कां परिहरति- ईश्वर इति ॥ यतोऽतो जरादिदोषरहित इति शेषः । तर्हि जरादिपरीतः क इत्याशङ्कायां मर्त्यमित्युक्तमर्त्यत्वोपपादनाय प्राप्तस्य "आत्तं मृत्युना " इति वाक्यस्योपलक्षणत्वाभिप्रायेण तात्पर्यमाह - जरेति ॥ अयं जीवात्मेत्यनेनेदमित्येतदत्राप्यन्वितमिति सूचयति । देहसङ्गतेर्देहाभि- मानादित्यनेन शरीरपदोक्तं शरीरसम्बन्धित्वमत्र हेतुतया विवक्षित - मित्युक्तं भवति ।

प्रियाप्रियात्तत्त्वानात्तत्त्वाभ्यां जीवपरमात्मवैलक्षण्यं वक्तुम् "आत्तो वै” इत्यादि प्रवृत्तम् । तद्व्याख्यातुं तावत् प्रियाप्रियशब्दार्थावाह- परेणेति ॥ परेणान्येनेयं प्राप्यं परमात्माधीनमिति यावत् । अत्र प्रिय- शब्देन रूढ्या सुखमात्रग्रहणे प्रियापहतिराहित्यं परमात्मन्यप्यस्तीति न जीवस्यायं विशेषः स्यात् । अतो योगाश्रयणेन परेणेयमित्युक्तमिति ज्ञातव्यम् । अकारलोपश्छान्दस इति भावः । अशब्दः प्रतिषेधार्थकोऽ- भद्रवाची प्रियमित्यस्य च परनिपात इति भावेनोक्तम्- परेणेयम- भद्रमिति ॥ अप्रियापहतिशून्यत्वं स्वातन्त्र्येण जीवे न सम्भवतीति दर्शयितुमत्रापि योगाश्रयणमित्यवधेयम् । इदानीं 'न हवै” इति वाक्या- माह - नेति ॥ मुक्तेष्वप्युक्तं प्रियमस्त्येवेति भावः । " अशरीरं वाव" इति वाक्यं व्याचष्टे - अशरीरमिति । ते प्रियाप्रिये । वावेत्यस्यार्थः - एवेति ॥

------------------------------------------------------------------------

अशरीरो वायुरभ्रं विद्युत्स्तनयित्नुरशरीराण्येतानि ..

# **उपनिषत्**

**प्राकृतशरीररहितभगवत्सकाशादेव मुक्तिः**

अशरीरो वायुरभ्रं विद्युत्स्तनयित्नुरशरीराण्येतानि तद्यथैतान्यमुष्मादकाशात् समुत्थाय परं ज्योतिरुपसम्पद्य स्वेन रूपेणाभिनिष्पद्यन्ते ॥ २ ॥

एवमेवैष सम्प्रसादोऽस्माच्छरीरात् समुत्थाय परं ज्योतिरुपसम्पद्य स्वेन रूपेणाभिनिष्पद्यते स उत्तमः पुरुषः स यत्र पर्येति जक्षन् क्रीडन् रममाणः स्त्रीभिर्वा यानैर्वा ज्ञातिभिर्वाऽज्ञातिभिर्वा नोपजनं स्मरन्निदं शरीरं स यथा प्रयोग्य आचरणे युक्त एवमेवायमस्मिञ्छरीरे प्राणो युक्तः ॥ ३ ॥

## **भाष्यम्**

अम्नामा भगवान् विष्णुर्व्याप्तत्वात् परमेश्वरः । तेनैव म्रियमाणत्वाद् ब्रह्माभ्रमिति कीर्तितः ॥ वायोः पत्नी विद्युदुक्ता विशेषद्युतिहेतुतः । ब्रह्माणी स्तनयित्नुः स्यात् सर्वशब्दात्मिका यतः ॥ एतेषां ज्ञानवैशेष्यान्नातिदेहेन सङ्गतिः । अतः प्रियाप्रिये तेषामपि न ब्रह्मणः किमु ॥ विष्ण्वीयं हि सुखं तेषां स्वभर्त्रीयमथापि च । न ह्यन्येयं सुखं तेषामतस्ते प्रियवर्जिताः ॥ यथा ते परमाकाशाद् विष्णोरेव समुत्थिताः । तमेव प्राप्य संयान्ति नैजमानन्दमूर्तिजम् ॥ एवं सम्यक् प्रसादेन विष्णोर्मुक्तोऽपि योऽपरः । यं प्राप्य ते निजानन्दमाप्नुवन्ति स केशवः ॥ तं प्राप्य रमते मुक्तः स्त्रीभिर्यानैश्च बन्धुभिः । यथैव सारभिर्याने एवं देहे च मारुतः ॥

यथा रथी तथा विष्णुर्जीवोऽन्यरथगो यथा ।

### पदार्थकौमुदी

'अशरीरो वायुः " इति वाक्यं स्पष्टमित्यव्याख्याय " अभ्रं विद्युत् स्तनयित्नुरशरीराण्येतानि " इति वाक्यं व्याख्यातुं प्रसिद्धाभ्रादिभ्रम- वारणायाभ्रादिशब्दार्थानाह- अम्नामेत्यादिना ॥ यद्यपि–" श्रुतिभिः स्तनितत्वात्तु स्तनयित्नुर्हरिस्मृतः । अभ्रं भूताभिभरणाच्छ्रीर्वायुर्भरतः स्मृतः । विद्युद् भारती प्रोक्ता एत एवाशरीरिणः ॥ " इत्यन्यत्रोक्तम् । तथाऽपि " व्यत्यासेनापि नाम स्यादेतेषां महतां सदा ' ' इति तत्रैवो- क्तत्वान्न विरोधः । एवं पदार्थानभिधाय, ननु वायुब्रह्मणोः सपत्नीकयोः सशरीरत्वादशरीरत्वं कथमित्याशङ्कामपाकुर्वन्निदान वाक्यार्थमाह- एतेषामिति । अतोऽशरीरत्वोक्तिरिति शेषः । अल्पस्वे निःस्वशब्दो- क्तिरिवेति भावः । " अशरीरो वायुः " इत्यादिवाक्यस्य सङ्गतिमाह- अत इति ॥ अशरीरत्वात् । ब्रह्मणः परब्रह्मणः । तथाऽशरीरत्वेन यत् परब्रह्मणः प्रियाप्रियास्पृष्टत्वमुक्तं तत् कैमुत्येन साधयितुमिदं वाक्यमिति सङ्गतिरुक्ता भवतीति ज्ञातव्यम् ।

ननु देहाभिमानशून्यानां तेषामप्रियाभावेऽपि निरुक्तं प्रियमस्त्येव । वायुब्रह्मणोर्विष्ण्वधीनसुखस्य तत्पयोश्च स्वभर्त्रधीनस्यापि सुखस्य सद्भावादित्यत आह - विष्ण्वीयमिति ॥ स्वभर्त्रीियमपीति सम्बन्धः । " तत्पत्न्योः " इति शेषः । विष्णुस्वभतिरिक्ताधीनं सुखमंत्र प्रियं विवक्षितम् । विष्णोः स्वभश्च स्वकोटिनिविष्टत्वेन परत्वाभावात् । तादृशसुखराहित्यात् तेऽपि प्रियवर्जिता इत्यर्थः । " तद्यथा" इत्यारभ्य “निष्पद्यन्ते" इत्यन्तवाक्यमाकाशशब्दस्य प्रसिद्धाकाशपरताप्रतीतिं वारयन् व्याचष्टे – यथेति । ते वाय्वादयः । विष्णोः प्रसादादिति शेषः । समुत्थिताः शरीरात् । " एवमेवैष सम्प्रसादः" इति वाक्यं व्याचष्टे - एवमिति ॥ सम्प्रसादशब्दव्याख्यानम् – विष्णोः सम्यक् प्रसादेनेति ॥ योऽपरो मुक्तः सोऽपि विष्णोः प्रसादेन शरीरात् समुत्थितस्तमेव प्राप्य नैजमानन्दं संयातीति योज्यम् ।ननु ‘“स उत्तमः पुरुषः” इत्यस्य प्रकृतमुक्तपरामर्शपरत्वे दहराधि-करणविरोध इत्यत आह मिति । ते मुक्ताः । केशव इति पुरुषस्योत्तमत्वोपपादनार्थम् । ब्रह्मरुद्रप्रवर्तकत्वं हि तदर्थः । तथाच सूत्रम् "अन्यार्थश्च परामर्शः " (ब्र.सू. १-३-२० ) इति । " स तत्र पर्येति " इत्यत्र प्रकृतभगवत्परामर्शे ‘“ विहारोपदेशात् " ( ब्र.सू. २-३-३३ ) इति सूत्रविरोध इत्यत आह - तं प्राप्येति ॥ “ स यथा प्रायोग्यम्" ॥ इत्यादिवाक्यं व्याचष्टे – यथैवेति । प्राणशब्देन विष्णुरपि विवक्षित इत्याशयेन तत्रापेक्षितं पूरयन् “ एवमेवायम् ' ' इत्यादि व्याचष्टे - यथा रथीति ॥ प्राणशब्दस्य लक्षणया तद्वज्जीवपरत्वमपीत्याशयेनापेक्षितं दर्शयन् व्याचष्टे - जीव इति । यथाऽन्याधिष्ठितरथगः कश्चित् पुमांस्तथा जीवो भगवदधिष्ठितशरीरग इत्यर्थः । इदमुपलक्षणम्। “इन्द्रियाणि हया यथा” इत्यपि ग्राह्यम् ।

