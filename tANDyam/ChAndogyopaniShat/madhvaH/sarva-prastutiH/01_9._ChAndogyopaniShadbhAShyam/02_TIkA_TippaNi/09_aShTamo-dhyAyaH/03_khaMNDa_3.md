+++
title = "०३ खंण्ड_३"

+++


## त इमे सत्याः कामा अनृतापिधानास्तेषां सत्यानां ..

# **उपनिषत् ( खण्डः - ३)**

**संसारे आकाङ्क्षितं सर्व कुतो न लभ्यते इत्यत्र कारणवर्णनं**

त इमे सत्याः कामा अनृतापिधानास्तेषां सत्यानां सतामनृतमपिधानं यो यो ह्यस्येतः प्रैति न तमिह दर्शनाय लभते ॥ १ ॥

## **भाष्यं**

तस्माद् ये मुक्तियोग्याः स्युस्तेषां कामाः पुराऽपि तु ॥ सत्याः सन्तस्तदज्ञानान्न दृश्यन्ते तथाऽखिलाः ।

अज्ञानमनृतं प्रोक्तमृ गताविति धातुतः ॥ तस्माद् द्रष्टुं यदिष्टं स्यात् तद्दृष्टिनियमो न तु (१) ।

अमुक्तस्य ………………………………॥

### पदार्थकौमुदी

यदि मुक्तौ सत्यकामत्वं तर्हि तत्पूर्वमपि स्यादेव । मुक्तधर्मणां तत्स्वभावत्वात् । तथाचानुपलम्भबाध इत्याशङ्कापरिहाराय प्रवृत्तं “त इमे सत्याः कामा अनृतापिधानाः" इति वाक्यं व्याचष्टे - तस्मादिति ॥ अनेन सर्वेषामपि कामाः सत्या इति यथाश्रुतप्रतीतिरप्यपास्ता । ‘‘तदज्ञानात्’’(१) इत्यनेनानृतशब्दो व्याख्यातः । कचित् संत्या दृश्यन्त एवेत्यत उक्तम्- तथाऽखिला इति ॥ यथा मुक्तौ तथेत्यर्थः । ननु " अनृतापिधानाः " इति मिथ्याभूतवस्त्वाच्छादितत्वोक्तेः कथम- ज्ञानान्न दृश्यन्त इत्युक्तमित्यत आह- अज्ञानमिति ॥ कुत इत्य आह - ऋ गताविति ॥ गत्यर्थानां ज्ञानार्थत्वान्निष्ठाप्रत्ययस्य च भावार्थ- त्वात् । ऋतं ज्ञानं तद्विरुद्धमज्ञानमनृतमित्यर्थः । " यो यो ह्यस्येतः प्रैति’”इत्यादि व्याचष्टे– तस्मादिति ॥ सत्यकामत्वस्य पूर्वमज्ञानावृत- त्वात् ।

------------------------------------------------------------------------

अथ ये चास्येह जीवा ये च प्रेता यच्चान्यदिच्छन्न लभते सर्वं ..

# **उपनिषत्**

**मुक्तिर्नैजसुखानुभूतिरेव**

अथ ये चास्येह जीवा ये च प्रेता यच्चान्यदिच्छन्न लभते सर्वं तदत्र गत्वा विन्दतेऽत्र ह्यस्यैते सत्याः कामा अनृतापिधानास्तद्यथापि हिरण्यनिधिं निहतमक्षेत्रज्ञा उपर्युपरि सञ्चरन्तो न विन्देयुरेवमेवेमाः सर्वा प्रजा अहरहर्गच्छन्त्य एतं ब्रह्मलोकं न विन्दन्त्यनृतेन हि प्रत्यूढाः ॥ २ ॥

स वा एष आत्मा हृदि तस्यैतदेव निरुक्तं हृद्ययमिति तस्माद्धृदयमहरहर्वा एवंवित्स्वर्गं लोकमेति ॥ ३ ॥

## **भाष्यम्**

................हरेर्लोकं मुक्तो गत्वा हि पश्यति ॥ अज्ञत्वादेव सुप्तौ तु नित्यं यान्तोऽपि माधवम् । नैव पश्यन्त्यसौ विष्णुर्हृदयं नाम हृतेः ॥ एवं हृदयनामानं विष्णुं जानन् हि नित्यशः । विष्णुलोकगतेः पुण्यमाप्त्वा विष्णुं व्रजेत् तथा ॥

### पदार्थकौमुदी

"सर्वं तदत्र' इत्यादि व्याचष्टे - हरेर्लोकमिति ॥ मुक्तः सन् हरेर्लोकं गत्वा द्रष्टुं यदिष्टं स्यात् तत्पश्यतीत्यन्वयः । “ इमाः सर्वाः” इत्यारभ्य ‘“प्रत्यूढाः’” इत्यन्तवाक्यस्य तात्पर्यमाह - अज्ञत्वादेवेति ॥ “स वा एषः” इत्यारभ्य “हृदयम्” इतीत्यन्तस्यार्थमाह- असाविति ॥ "अहरहर्वा एवम् ' ' इति फलप्रतिपादकं वाक्यं प्रसिद्धस्वर्गप्राप्तिपरता- प्रतीतिवारणाय व्याचष्टे - एवमिति ॥ अहरहरित्यस्यार्थः - नित्यश इति ॥ स्वरूपभूतरमणज्ञानात्मको विष्णुः स्वर्गस्तस्य लोक इति पदार्थमभिप्रेत्योक्तम्- विष्णुलोकेति ॥ विष्णुलोकगतेरनन्तरमिति शेषः । स्वर्गश्चासौ लोकश्चेति पदार्थमभिप्रेत्योक्तम् – विष्णुमिति । विष्णुलोके स्थित्वा यावत्स्वस्वरूपाविर्भावानुगुणं पुण्यं सम्पाद्य ब्रह्मणा सह विष्णुं व्रजेदित्यर्थः ।

