+++
title = "०६१"

+++

 

षडृचं भवति षड्वा ऋतव -ऋतूनामेवाप्त्यै । 

तदाहुर्यत्षडृचं षष्ठस्याह्नो रूपम् । अथ कस्माच्चतुर्थेऽहन्क्रियते इति । 

स ब्रूयात्षड्वा ऋतवस्सं वत्सरस् । संवत्सरः प्रजापतिर्यज्ञः । 

संवत्सरमेवैतेन प्रजापतिं यज्ञमाप्त्वा सवनमुखे पुनरारभन्ते । 

आप्यत इव ह्येतद्यज्ञो यदेष पूर्वस्त्र्यह आप्यत इति । 

उत्तरं षडृचं भवति । 

अभिपूर्वमेवैतेन यज्ञमारभन्ते । 

हिन्वन्ति सूरमुस्रय

इति हिन्वन्तीव वै जातम् । 

जायत उ एतेनाह्ना । 

स्वसारो जामयस्पतिमितीमा ह वाव स्वसारः । 

इमा उ एव जामयः । 

महामिन्दुं महीयुव

इतीमा ह वाव महीयुवः । 

ता एवैनमेतद्धिन्वन्ति । 

पवमान रुचारुचे

ति रुक्मत्सौर्यरूपमुपगच्छन्ति । 

सौर्यं ह्येतदहरेकविंशं प्रतिष्ठा वैराजम् । 

आ पवमान सुष्टुतिं वृष्टिं देवेभ्यो दुवः । 

इषे पवस्व संयतमिति पर्यासो भवति प्रजानां धृत्यै पशूनामुपस्थित्यै । 

एकविंश स्तोमो भवति । 

द्वादश मासाः । पञ्चर्तवस् । त्रय इमे लोका । असावादित्य एकविंशः । 

तास्संस्तुता द्वादश जगत्यो भवन्ति । 

ताश्चतुर्विंशतिर्गायत्र्यः । 

ता अष्टादशानुष्टुभः । 

आनुष्टुभमेतदहः ६१
