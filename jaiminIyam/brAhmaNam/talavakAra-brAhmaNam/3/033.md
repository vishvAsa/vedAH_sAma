+++
title = "०३३"

+++

 

तासु यामम् । 

यममिव वा एतदहर्यद्द्वितीयम् । 

यथा वै यमौ जायेयातामेवमेतदहः । 

यमैर्वै यमोत्गमोरवं लोकान्निरुंह्य लोकमस्याभ्यारोहत् । 

लोकादेव द्विषन्तं भ्रातृव्यं रुंह्य लोकमस्याभ्यारोहति य एवं वेद । 

मन्त्रेणर्षयो निदानवन्तो यामेन यमः । 

निदानवन्तोऽसामेति सत्रमासते । 

निदानवन्त एव भवन्ति । 

तद्गृहा वै निदानं । प्रजा निदानं । पशवो निदानं । स्वर्गो लोको निदानम् । 

निदानवान्भवति य एवं वेद । 

यमं वैवस्वतं देवा अमुष्मै लोकायासुवत । 

सोऽकामयत निदानवानस्मिल्ँ लोके स्यामिति । 

स एतानि यामानि सामान्यपश्यत् । 

तैरस्तुत । 

तैरस्मिल्ँ लोके निदानवानभवत् । 

एतन्निदानो ह वाव सोऽस्मिल्ँ लोके एतत्प्रजा एतैरेव सामभिर्य एवैतानि
सामानि वेद । 

तेनास्मिल्ँ लोके निदानवान्यमस्य पुत्रतां गच्छति य एवं वेद । 

तदाहुः पितृदेवत्यानि सामानि । 

ईश्वरः पुरायुषोऽमुं लोकमेतोरित्यायुरिति वा स्तोभत्यथो वायुरिति । 

तथा ह पुरायुषोऽमुं लोकं नैति । 

यदु यमोऽपश्यत्तस्माद्याममित्याख्यायते । 

अथ यज्ञायज्ञीयमुक्तब्राह्मणम् । 

एह्यू षु ब्रवाणि ते अग्न इत्थतरा गिरः । 

एभिर्वर्धास इन्दुभिः 

इति वृद्धं ह्येतदहर्यद्बार्हतम् ३३
