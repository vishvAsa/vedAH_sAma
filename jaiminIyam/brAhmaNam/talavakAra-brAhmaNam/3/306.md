+++
title = "३०६"

+++

 

महाव्रतभाजनं वा एता ऋचः । 

स यावन्महाव्रतेनावरुन्द्धे तावदवरुन्द्ध एताभि ऋग्भिस्तुष्टुवानः । 

मनसो वा अन्यदहरासीद्वाचोऽन्यत् । 

तद्यन्मनसोऽहरासीत्तद्देवा सङ्गृह्योर्ध्वा स्वर्गं लोकमुदक्रामन् । 

अथ यद्वाचोऽहरासीत्तदेतदहरभवत् । 

तेनास्मिल्ँ लोके प्रजया च पशुभिश्च प्रत्यतिष्ठन् । 

तद्यन्मनसा स्तुवन्ति तस्यैवाह्नोऽनुख्यात्यै । 

चतुर्होतॄन्होतानुव्याचष्टे ब्रह्म वै चतुर्होतारः । 

ब्रह्म वा अस्यै स्तोत्रशस्त्राणामाप्तुमर्हति । 

एतान्यु ह वै देवानां गुह्यानि नामानि यच्चतुर्होतारः । 

तान्येव तत्प्रकाशं गमयति । 

तान्येनं प्रकाशं गतानि प्रकाशतां गमयन्ति । 

गच्छति प्रकाशतां य एवं वेद । 

तद्यं ब्राह्मणमलं यशसे सन्तमथ यशो नार्च्छेत्सोऽरण्यं परेत्य
ग्रन्थीनुद्ग्रथ्य ।
तेभ्यश्चतुर्होतॄन्व्याचक्षीत
। ब्राह्मणं वोपद्र ष्टारं कृत्वा । 

एतान्यु ह वै देवानां गुह्यानि नामानि यच्चतुर्होतारः । 

तान्येव तत्प्रकाशं गमयति । 

तान्येनं प्रकाशं गतानि प्रकाशतां गमयन्ति । 

गच्छति प्रकाशतां य एवं वेद ३०६
