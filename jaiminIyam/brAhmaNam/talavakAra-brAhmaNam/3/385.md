+++
title = "३८५"

+++

 

तस्यैष श्लोकः । 

<details open><summary>विश्वास-प्रस्तुतिः</summary>

इतः परस्तात् पर उ परस्मात्  
परस् तृतीयाद् उत वा चतुर्थात् ।  
सहस्र-स्थूणे विमिते दृढ उग्रे  
यत्र देवानाम् अधिदेव आस्ते॥ 
</details>

<details><summary>मूलम्</summary>

इतः परस्तात्पर उ परस्मात्परस्तृतीयादुत वा चतुर्थात् ।  
सहस्रस्थूणे विमिते दृढ उग्रे यत्र देवानामधिदेव आस्ते॥ 

</details>

<details><summary>English</summary>

Beyond this, indeed beyond the yonder (realm);  
verily beyond the third and also the fourth;  
in the firm and formidable (realm) measured by the thousand pillars  
is where the foremost god of the gods resides.
</details>



इति । एष ह वाव स देवानामधिदेवो य एष तपति । 

तस्यैतत्सहस्रस्थूणं विमितं दृढमुग्रं यत्संवत्सर ऋतवो मासा अर्धमासा
अहोरात्राण्युषसः । 

स य एवमेतत्सर्वं द्वादशाहमात्मानमभि सम्पद्यमानं वेद सर्व एनं कामा अभि
सम्पद्यन्ते । 

द्वादशाहे वै सर्वे स्तोमा सर्वाणि पृष्ठानि सर्वाणि छन्दांसि सर्वाणि
सवनानि सर्वे पशवस्सर्वे देवास्सर्वे लोकास्सर्वे कामा ।
द्वादशाहमन्वायत्ता । द्वादशाहमन्वाभक्ता ।
द्वादशाहमनुसन्तृप्यन्ति । द्वादशाहे सम्पन्ना । द्वादशाहे प्रतिष्ठिताः । 

तदाहुर्यदेतानि दशैवाहान्यथ कस्माद्द्वादशाह इत्याख्यायत इति । 

स ब्रूयाद्यदेवैते द्वादशाग्निष्टोमा सम्पद्यन्ते तेनेति ३८५
