+++
title = "२०२"

+++

 

तदु ह सुश्रवा स्थौरायणः पितानुबुबुधे कुत्सो ह वै म औरवः पुत्रं
संवृश्च्योदके प्राकारीदिति । 

तमाद्रुत्याब्रवीत्क्व मे पुत्रमकरिति । 

एष उदके प्रकीर्णश्शेत इति । 

तं हान्वभ्यवेयाय । 

तस्य हेन्द्रो रोहितो भूत्वा मुखात्सोमं निष्पपौ । 

स हेक्षाञ्चक्रेऽयं वावेन्द्रः । 

इदमेव स्तवानि । 

अयमेव म इमं समैरयिष्यतीति । 

स एतत्सामापश्यत् । 

तेनैनमस्तौद्

अपादु शिप्रियन्धसस्सुदक्षस्य प्रहोषिणः । 

इन्दोरिन्द्रो यवाशिरः 

इति । 

तमब्रवीत्किङ्कामो मा स्तौषीति । 

इममेव मे पुत्रं समैरयेत्यब्रवीत् । 

तमे मथाया इत्युदमथ्नात् । 

तं समैरयत् । 

तदेतद्भेषजं प्रायश्चित्तिस्साम । 

भेषजं वै स तत्प्रायश्चित्तिमकुरुत । 

विभ्रष्टमिवैतदहर्यत्सप्तमम् । 

तदेवैतेन भिषज्यन्ति । 

भेषजमेवैतेन प्रायश्चित्तिं कुर्वते । 

तदु कामसनि । 

एतं वै स काममकामयत । 

सोऽस्मै कामस्समार्ध्यत । 

यत्काम एवैतेन साम्ना स्तुते समस्मै स काम ऋध्यते । 

यदु सुश्रवा स्थौतायणोऽपश्यत्तस्मात्सौश्रवसमित्याख्यायते २०२
