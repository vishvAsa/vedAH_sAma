+++
title = "०९६"

+++

 

स क्रुद्धो जनमगच्छत् । 

अनृतं मा व्यवोचन्निति । 

तेषां हेक्ष्वाकूणामग्नेर्हरोऽपाक्रामत् । 

यं सायमोदनमध्यदधुः । प्रातस्सोऽपच्यत । 

यं प्रातस्सायं सः । 

ते होचुर्ब्राह्मणं वा अनार्यमपाराम । 

तेषां नोऽग्नेर्हरोऽपाक्रमीत् । 

एतैनं अनुमन्त्रयामहा इति । 

तमन्वमन्त्रयन्त । 

स आगच्छद्यथा राज्ञा ब्राह्मणोऽनुमन्त्र्यमाण आगच्छेदेवम् । 

स आगत्याकामयत पश्येयमिदमग्नेर्हर इति । 

स एतत्सामापश्यत् । 

तदाभ्यगायत । 

तदपश्यत्पिशाची वा इयं त्रियरुणस्य जाया । 

सैनत्कशिपुना छादयित्वाध्यास्त इति । 

तदभिव्याहरत् । 

कुमारं माता युवतिस्समुब्धं गुहा बिभर्ति न ददाति पित्रे । 

अनीकमस्य न मिनज्जनासः पुरः पश्यन्ति निहितमरतौ 

कमेतं त्वं युवते कुमारं पेषी बिमर्षि महिषी जजान । 

पूर्वीर्हि गर्भश्शरदो ववर्धापश्यं जातं यदसूत माता 

वि ज्योतिषा बृहता भात्यग्निराविर्विश्वानि कृणुते महित्वा । 

प्रादेवीर्मायास्सहते दुरेवाश्शिशीते शृङ्गे रक्षसे विनिक्षे 

उत स्वानासो दिवि षन्त्वग्नेस्तिग्मायुधा रक्षसे हन्तवा उ । 

मदे चिदस्य प्र रुजन्ति भामा न वरन्ते परिबाधो अदेवीः 

इत्येवैनामिदमग्नेर्हर ऊर्ध्वमुद्द्रवत्सर्वां प्रादहत् । 

ततो वै ते यथायथमग्नेर्हरो व्यहरन्त । 

यथायथमेभ्योऽग्निरपचत् । 

तदेतद्दीप्तिर्ब्रह्मवर्चसं साम । 

एतेन वा अग्नेर्हरोऽपक्रान्तमन्वविन्दन् । 

तेजस्वी ब्रह्मवर्चसी दीप्तिमान्भवति य एवं वेद । 

तदध्यर्धेळं भवति प्रत्यक्षं शक्वरीणां रूपं शाक्वरेऽहन् । 

तेन वै रूपसमृद्धम् । 

यदु वृशोऽपश्यत्तस्माद्वार्शमित्याख्यायते ९६
