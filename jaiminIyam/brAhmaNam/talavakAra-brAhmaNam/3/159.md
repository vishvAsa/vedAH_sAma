+++
title = "१५९"

+++

 

परि स्वानो गिरिष्ठा

इत्यार्भवस्य पवमानस्य परिवतीर्गायत्र्यो भवन्त्यन्तस्य रूपम् । 

अन्तो ह्येतदहः । 

पवित्रे सोमो अक्षरत् । 

मदेषु सर्वधा असि 

इति मद्वतीर्भवन्ति । 

रसो वै मदः । 

धीतमिवैतद्यत्तृतीयसवनम् । 

तद्यदेता मद्वतीर्भवन्ति रसमेवास्मिन्नेतद्दधत्यैवैनदेतेन प्याययन्ति । 

त्वं विप्रस्त्वं कविर्

इति त्वमिति भवति बृहतो रूपम् । 

बार्हतमेतदहः । 

मधु प्र जातमन्धसा । 

मदेषु सर्वधा असि 

त्वे विश्वे सजोषसः

इति विश्ववतीर्भवन्ति । 

वैश्वदेवं ह्येतदहः । 

देवासः पीतिमाशत । 

मदेषु सर्वधा असि 

इत्युपरिष्टादुदर्कं दधति । 

रसो वै षष्ठमहस् । तस्यानतिनेदाय । 

तासु गायत्रमुक्तब्राह्मणम् । 

अथ त्रीणि वैदन्वतानि । 

शर्यातो वै मानवः प्राच्यां स्थल्यामयजत । 

तं हर्षयो याजयाञ्चक्रुः । 

तदुभये देवमनुष्यास्सोमं समपिबन् । 

तदुभयैर्देवमनुष्यैरुत्तमं सोमस्सम्पीतः । 

तस्मिंश्च्यवनो भार्गवोऽश्विभ्यां ग्रहमगृह्णात् । 

तमिन्द्र श्चमसमवागृह्णात्कोऽयमज्ञातश्चमसः प्रचरतीति । 

तस्य विदन्वान्भार्गवः प्रत्यहन् । कस्तं चमसं मीमांसितुमर्हति यं वयं
प्रयच्छेमेति १५९
