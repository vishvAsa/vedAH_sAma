+++
title = "२४२"

+++

 

तस्य वा एतस्याग्निष्टोमस्य गायत्रीमेव प्रातःसवनं सम्पद्यते त्रिष्टुभं
माध्यन्दिनं सवनं जगतीं तृतीयसवनम् । 

तदेतत्स्वयंसम्पन्नं प्रातःसवनम् । 

गायत्रमेव सर्वम् । 

अथ चत्वारि छन्दांसि माध्यन्दिनं सवनं गायत्री बृहती ककुप्त्रिष्टुप् । 

तस्या एतस्यै ककुभोऽष्टाविंशत्यक्षरायै विंशतिमक्षराणि गायत्र्\!
यामुपदधाति । 

सा त्रिष्टुप्सम्पद्यते । 

अथ यान्यष्टावतिरिच्यन्ते तानि बृहत्यामुपदधाति । 

सा त्रिष्टुप्सम्पद्यते । 

त्रिष्टुबेव त्रिष्टुप् । 

अथ षट्छन्दांसि तृतीयसवनं गायत्र्युष्णिक्ककुभावनुष्टुब्जगती बृहती । 

तस्या एतस्यै गायत्र्यै चतुर्विंशत्यक्षरायै विंशतिमक्षराणि
ककुभ्युपदधाति । 

सा जगती सम्पद्यते । 

अथ यानि चत्वार्यतिरिच्यन्ते तान्युष्णिह्युपदधाति । 

सा द्वात्रिंशदक्षरानुष्टुप्सम्पद्यते । 

अनुष्टुबेवानुष्टुप् । 

तां द्वेधा व्यूहति । 

तस्यै षोडशाक्षराण्यनुष्टुभ्युपदधाति । 

सा जगती सम्पद्यते । 

स्वयमेव परस्ताज्जगती । 

अथ यानि षोडशातिरिच्यन्ते तानि यज्ञायज्ञीयस्य बृहत्यामुपदधाति । 

सा द्वापञ्चाशदक्षरा जगती सम्पद्यते । 

चत्वार्यक्षराणि जगतीमतियन्ति य एते चतुष्पादाः पशवः । 

अथो स्तना एव विराजो दोहः । 

अथो प्रतिष्ठैव । 

यथा चतुष्पदी प्रति तिष्ठात्तथा । 

तद्वत्रैवानुव्येति । 

न किं चनातिरिच्यते वामदेव्यस्य्न्यूने त्रीण्युपदधाति २४२
