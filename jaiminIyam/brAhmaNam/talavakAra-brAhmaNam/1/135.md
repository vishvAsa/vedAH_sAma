+++
title = "१३५"

+++

 

अष्टाक्षरेण प्रस्तौति । 

द्व्यक्षरेणोत्तरे प्रस्तौत्यभिक्रान्त्या अनपभ्रंशाय । 

अष्टाक्षरेण प्रस्तौति । 

द्व्यक्षरेणोत्तरे प्रस्तौति । 

द्विपादमेव तदष्टाशफेषु पशुष्वध्यूहति । 

तस्माद्द्विपादष्टाशफान्पशूनधितिष्ठति । 

अष्टाक्सरेण प्रस्तौति । 

द्व्यक्षरेणोत्तरे द्वे प्रस्तौति । 

तद्द्वादश सम्पद्यन्ते । 

द्वादश मासास्संवत्सरः । 

संवत्सरः प्रजापतिर्यज्ञः । 

संवत्सरमेवैतेन प्रजापतिं यज्ञमाप्नोति । 

अक्षरेष्ठं रथन्तरं करोति । 

तस्मादरेणारेण रथः प्रतितिष्ठन्नेति । 

रथन्तरेण वै देवा संविच्य बृहता जालेनेवाभिन्यौब्जन् । 

रथन्तरेणैव द्विषन्तं भ्रातृव्यं संविच्य बृहता जालेनेवाभिन्युब्जति य एवं
वेद । 

रथन्तरेण वै देवा ऊर्ध्वास्स्वर्गं लोकमायन् । 

तान्यसुररक्षसानि नव नवतय इमाल्ँ लोकानवृण्वन् । 

रथा ह नामासुः । 

ते देवा रथन्तरेणैव स्तुत्वा रथन्तरं समारुह्य स्वर्गं लोकमगच्छन् । 

तेऽब्रुवन्नतारिष्म वा इमान्रथानिति । 

तदेव रथन्तरस्य रथन्तरत्वम् । 

तरति द्विषन्तं भ्रातृव्यं य एवं वेद १३५
