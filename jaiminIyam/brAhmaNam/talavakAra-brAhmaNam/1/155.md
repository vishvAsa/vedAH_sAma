+++
title = "१५५"

+++

 

नेत्यब्रुवन् । 

साधुविभक्ता नो लोकास्तान्न शक्ष्यामस्संलोभयितुमिति । 

तेऽब्रुवन्यद्वयमिह स्वयं पश्यामस्तदस्माकमस्त्विति । 

तेभ्य एताः कलिन्दाः प्रायच्छन्नेतासु श्राम्यतेति । 

तद्यत्कलिभ्यः कलिन्दाः प्रायच्छंस्तत्कलिन्दानां कलिन्दत्वम् । 

स एतत्कलिर्वैतदन्यस्सामापश्यत् । 

तेनास्तुत । 

तेनेममवान्तरदेशं दुर्यन्तं लोकमपश्यत् । 

तमजयत् । 

तदेतल्लोकवित्साम । 

विन्दते लोकमेतेन तुष्टुवानः । 

गन्धर्वलोकतां ह त्वाव नातिजयति गन्धर्वलोकतामिवैव जयति । 

यदु कलिर्वैतदन्योऽपश्यत्तस्मात्कालेयमित्याख्यायते । 

देवा वै पूर्वाभ्यां सवनाभ्यां तृतीयसवनं प्रवृह्य स्वर्गं लोकमायन् । 

त इमे लोका व्यवृह्यन्त वि यज्ञोऽवृह्यत । 

ते देवा अकामयन्त समिमाल्ँ लोकान्दध्याम सं यज्ञं दध्यामेति । 

त एतत्सामापश्यन् । 

तेनास्तुवत । 

तेनेमाल्ँ लोकान्समदधुस्सं यज्ञमदधुः । 

तद्यदिमाल्ँ लोकान्समदधुस्तद्वा अस्य स्वर्ग्यम् । 

तेन गन्धर्वलोकतामतिजयति । 

तरो वै यज्ञस्स्तोमो विदद्वसुः । 

यज्ञेन च वाव ते तत्स्तोमेन चेमाल्ँ लोकान्समदधुस्सं यज्ञमदधुः । 

यज्ञेन चैवास्य स्तोमेन च यज्ञस्संहितो भवतीमे च लोका य एवं वेद । 

सोमो ह खलु वै राजा कालेयम् । 

सदेवो हास्य यज्ञो भवति । 

यथा ह वा इदं बद्धवत्सा हिङ्करी तुरीयत्येवं ह वाव तमिन्द्र स्सोममागच्छति
यस्मिन्कालेयेन स्तुवन्ति । 

तस्मादु हैतस्मात्साम्नो नैव कदा चनेयात्सेन्द्रो मे सदेवो यज्ञोऽसदिति । 

सेन्द्र मेवैतेन सदेवं यज्ञं कुरुते । 

तदैळमच्छावाकसाम भवति । 

पशवो वा इळा । 

पशुष्वेव तत्प्रतितिष्ठति १५५
