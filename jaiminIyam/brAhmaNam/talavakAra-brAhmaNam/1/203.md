+++
title = "२०३"

+++

 

इन्द्र श्च वै बृहच्च समभवताम् । 

इन्द्रं बृहदेकया तन्वात्यरिच्यत । 

तस्या अबिभेदनयैव माभिभविष्यतीति । 

स देवानब्रवीत्षोडश्ययं यज्ञक्रतुरस्त्विति । 

तथेति । 

स षोडश्यभवत् । 

तत्षोडशिनो जन्म । 

अति श्रिया द्विषन्तं भ्रातृव्यं रिच्यते य एवं वेद गायत्रीषु द्विपदासु
बृहता षोडशिना तुष्टुवानः । 

उप नो हरिभिस्सुतमित्येता वै गायत्र्यो द्विपदाः । 

इन्द्रो वै वृत्रमजिघांसत् । 

स प्रजापतिमुपाधावद्धनानि वृत्रमिति । 

तस्मा एतामपहरसमनुष्टुभं प्रायच्छत् । 

तया नास्तृणुत । 

स यदस्तृत्वा व्यनदत्तन्नानदमभवत् । 

तन्नानदस्य नानदत्वम् । 

तस्मादाहुर्नानदं षोडशिसामाकार्यं न हि तेनास्तृणुतेति । 

तं पुनरुपाधावद्धनान्येव वृत्रमिति । 

तस्मै सप्तानां होत्राणां हरो निर्माय प्रायच्छत् । 

तिस्र एव होत्रायै । 

स एकविंशष्षोडशी समपद्यत । 

तेनो वृत्रमहन् । 

हन्ति द्विषन्तं भ्रातृव्यं ये एवं वेद । 

एकविंशायतनो ह खलु वै षोडशी । 

सप्त वै होत्राः प्रातस्सवने वषट्कुर्वन्ति सप्त माध्यन्दिने सवने सप्त
तृतीयसवने । 

अथो यदेवास्मै हरो निर्माय प्रायच्छत् २०३
