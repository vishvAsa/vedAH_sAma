+++
title = "२८६"

+++

 

छन्दांसि यदिमाँ ल्लोकान्व्यभजन्तेममेव लोकं गायत्र्यभजतान्तरिक्षं
त्रिष्टुबमुं जगती । 

ब्रह्म वै गायत्री क्षत्रं त्रिष्टुब्विड्जगती । 

सेयं त्रिष्टुबस्मिन्नन्तरिक्षे नालमनेनोत्पादनेनारारण्यत । 

सेमां गायत्रीम्प्राङभ्यविध्यत् । 

तां अभ्यतपत् । 

तस्या अबिभेदायतनं म उपहरिष्यत इति । 

तामब्रवीन्नमस्तेऽस्तु किङ्कामा माभिविध्यसीति । 

प्रदानं मे प्रयच्छेत्यब्रवीत् । 

तस्यै द्वे अष्टाक्षरे पदे प्रायच्छत् । 

सामूं जगतीमुपपल्यायत । 

तामभ्यविध्यत् । 

तां अभ्यतपत् । 

तस्या अबिभेदायतनं म उपहरिष्यत इति । 

तामब्रवीन्नमस्तेऽस्तु किङ्कामा माभिविध्यसीति । 

प्रदानं मे प्रयच्छेत्यब्रवीत् । 

तस्यै द्वादशाक्षरं पदं प्रायच्छत् । 

सेमामेव गायत्रीं पुनरुपपल्यायत । 

तामब्रवीद्यत्ते प्रदानं प्रादां किमु न्वेवेच्छसीति । 

सर्वमेव म आत्मानं प्रयच्छेत्यब्रवीद् । 

अथ किमु मे भविष्यतीति । 

समानं नावन्नाद्यं भविष्यति पुरस्त्वा धास्य इति । 

तथेति । 

तां पुरोऽधत्त । 

तस्यै सर्वमात्मानं प्रायच्छत् । 

तद्यद्गायत्री सर्वमात्मानं प्रायच्छत्तस्माद्ब्राह्मणः सर्वेणात्मना
क्षत्रियमभ्येति । 

अथो यज्जगती न सर्वमिवात्मानं प्रायच्छत्तस्मादु क्षत्राद्विडपक्राममिव
चरति । 

यां यां एव तां गायत्री च जगती च सम्प्रायच्छतां सैवैषा बृहत्यभवत् । 

तस्माद्बृहत्यै त्रीणि चाष्टाक्षराणि पदानि द्वादशाक्षरं च । 

सैषा गायत्री प्रथमतो युजते उच्चा ते जातमन्धसा इति । 

एषा पुरोहितावसाने । 

विन्दते पुरोधां वा पुरोधामात्रं वा य एवं वेद २८६
