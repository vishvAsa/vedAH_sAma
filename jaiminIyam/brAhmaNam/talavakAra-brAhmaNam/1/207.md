+++
title = "२०७"

+++

 

एष वाव सर्वगो यज्ञो यदतिरात्रः । 

न वै रात्र्या ऋतेऽहर्न रात्रिरृतेऽह्नः । 

नैषां लोकानामेक एकः । 

अहोरात्रे वा इदं सर्वमिमे लोकाः । 

भूतं भव्यं प्रजनयतः । 

तदाहुर्न प्रथमं यजमानोऽतिरात्रेण यजेतेति । 

स्वं च ह्यतिमन्यते । 

द्वौ यज्ञक्रतू । 

ब्रह्म वा अग्निष्टोमः । 

ब्रह्म वै ब्राह्मणस्य स्वम् । 

अग्निष्टोमं च ह्यतिमन्यत उक्थं च षोडशिनम् । 

तदु वा आहुरग्निष्टोममात्रं वावाग्निष्टोमेनाभिजयत्युक्थमात्रमुक्थेन
षोडशिमात्रं षोडशिना रात्र्या त्वाव सर्वमवरुन्द्ध इति । 

स यो हैवं विद्वानेकेन यज्ञक्रतुना चतुरो यज्ञक्रतून्सन्तनोत्यास्य चत्वारो
विरा जयन्ते सर्वेषु पशुषु प्रतितिष्ठति २०७
