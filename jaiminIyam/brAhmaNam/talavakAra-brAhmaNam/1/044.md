+++
title = "०४४"

+++

 

किं पञ्चममिति । 

लोहितकुल्यां च घृतकुल्यां च प्रबाहुक्स्यन्दमाने । 

सा या लोहितकुल्याभूत्तां कृष्णो नग्नः पुरुषो मुसली जुगोप । 

अथ या घृतकुल्या तस्यै हिरण्मयाः पुरुषा
हिरण्मयैश्चमसैस्सर्वान्कामानुदचन्त
इति । 

ओमिति होवाच । 

ये वा अस्मिल्ँ लोकेऽग्निहोत्रं जुह्वतो नैवंविदो ब्राह्मणस्य
लोहितमुत्पीडयन्ति सा सा लोहितकुल्या । 

अथ य एनां कृष्णो नग्नः पुरुषो मुसल्यजूगुपत्क्रोधस्स तस्यो तदेवान्नमिति ।

तस्य का निष्कृतिरिति । 

यदेवैतत्स्रुचा प्राश्नाति सा तस्य निष्कृतिस्तया तदतिमुच्यत इति । 

अथ या एतां स्रुचं निर्णिज्योदीचीरप उत्सिञ्चति सा सा घृतकुल्या । 

तस्यै हिरण्मयाः पुरुषा हिरण्मयैश्चमसैस्सर्वान्कामानुदचन्त इति । 

 

किं षष्ठमिति । 

पञ्च नदीः पुष्करिणीः पुण्डरीकिणीर्मधूदकास्स्यन्दमानाः । 

तासु नृत्तगीतं वीणाघोषोऽप्सरसां गणास्सुरभिर्गन्धो महान्घोषोऽभूदिति । 

ओमिति होवाच । 

ममैवैते लोका अभूवन्निति । 

ते केनाभिजय्या इति । 

एतेनैव पञ्चगृहीतेन पञ्चोन्नीतेनेति । 

स होवाच न वै किलान्यत्राग्निहोत्राल्लोकजित्या अवकाशोऽस्ति । 

अद्यैव मे अग्न्याधेयस्योपवसथ इति । 

तस्य ह तथा चक्रुः । 

स य एवं विद्वानग्निहोत्रं जुहोति नैनममुष्मिल्ँ लोके वनस्पतयः पुरुषरूपं
कृत्वा प्रत्यदन्ति न पशवो न व्रीहियवा नास्येष्टापूर्ते श्रद्धां
चाश्रद्धां च गच्छतोऽपहते लोहितकुल्यामवरुन्द्धे घृतकुल्याम् ४४
