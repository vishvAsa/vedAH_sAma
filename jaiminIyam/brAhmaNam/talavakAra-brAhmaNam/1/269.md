+++
title = "२६९"

+++

 

तस्य मनसा मनो ध्यायेत् । 

गायत्र्यां प्रस्तुतायां यस्य कामयेत तस्य प्राणेन प्राणं ध्यायेत् । 

त्रिष्टुभि प्रस्तुतायां यस्य कामयेत तस्य चक्षुषा चक्षुर्ध्यायेत् । 

जगत्यां प्रस्तुतायां यस्य कामयेत तस्य श्रोत्रेण श्रोत्रं ध्यायेत् । 

अनुष्टुभि प्रस्तुतायां यस्य कामयेत तस्य वाचा वाचं ध्यायेत् । 

एता उ ह सञ्ज्ञाः । 

सं ह वै तेन जानीते येन कामयतेऽनेन सञ्जानीयेति य एवं वेद । 

अथैता देवधुरश्च मनुष्यधुरश्च सन्दधाति । 

मनो वै मनुष्यधूरापो देवधूः । 

रेतस्यायां प्रस्तुतायां मनसापः सन्दध्यात् । 

तदन्तरा यजमानस्य मनोऽवयातयेत् । 

प्राणो वै मनुष्यधूर्वायुर्देवधूः । 

गायत्र्यां प्रस्तुतायां प्राणेन वायुं सन्दध्यात् । 

तदन्तरा यजमानस्य प्राणमवयातयेत् । 

चक्षुर्वै मनुष्यधूरादित्यो देवधूः । 

त्रिष्टुभि प्रस्तुतायां चक्षुषादित्यं सन्दध्यात् । 

तदन्तरा यजमानस्य चक्षुरवयातयेत् । 

श्रोत्रं वै मनुष्यधूर्दिशो देवधूः । 

जगत्यां प्रस्तुतायां श्रोत्रेण दिशः सन्दध्यात् । 

तदन्तरा यजमानस्य श्रोत्रमवयातयेत् । 

वाग्वै मनुष्यधूर्पृथिवी देवधूः । 

अनुष्टुभि प्रस्तुतायां वाचा पृथिवीं सन्दध्यात् । 

तदन्तरा यजमानस्य वाचमवयातयेत् । 

एतद्वै देवधुरश्च मनुष्यधुरश्च सन्दधाते । 

तद्वै देवधुरश्च मनुष्यधुरश्च सन्धाय तं मृत्युं तरति यः स्वर्गलोके । 

न हैवंवित्पुनर्म्रियते । 

देवतास्वात्मानमुपसन्दधाति २७०
