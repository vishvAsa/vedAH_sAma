+++
title = "१६७"

+++

 

अथैष शुनस्कर्णस्तोमः । 

शुनस्कर्णो ह वै वार्ष्ण्यकः पुण्यकृदपापकृदास । 

स ह चकमे पुण्यमेवास्मिल्ँ लोके कृत्वापापङ्कृत्य स्वर्गं लोकं गच्छेयमिति ।

स एतं यज्ञमपश्यत् । 

तमाहरत् । 

तेनायजत । 

ततो वै स पुण्यमेवास्मिल्ँ लोके कृत्वापापङ्कृत्य स्वर्गं लोकमगच्छत् । 

स यः पुण्यकृत्कामयेत पुण्यमेवास्मिल्ँ लोके कृत्वापापङ्कृत्य स्वर्गं लोकं
गच्छेयमिति स एतेन यजेत । 

पुण्यमेवास्मिल्ँ लोके कृत्वापापङ्कृत्य स्वर्गं लोकं गच्छति । 

स त्रिवृद्भवति । 

पराङिव ह वा एषः । 

स्वर्गमेव लोकमभिनिर्मृष्टो यत्त्रिवृत्स्तोमः । 

पराङेवैतेन स्वर्गं लोकमेति । 

तस्य पराञ्च्येव स्तोत्राणि भवन्ति पराञ्चि शस्त्राणि पराञ्चि पृष्ठानि
पराचीर्विष्टुतयः । 

पराङेव सर्वो भवति । 

प्रवतीषु स्तुवन्ति पराञ्चमेवैनं तदमुं लोकं गमयन्ति १६७
