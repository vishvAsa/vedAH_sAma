+++
title = "०२२"

+++

 

तदाहुरिलान्दमेवैतस्याह्नो अग्निष्टोमसाम कार्यमिति । 

तस्यैषा कल्याण्येव प्रशंसा । 

अतिरिच्यते यद्व्यवच्छिन्द्युरामणीयं तद्यददः पक्षम् । 

इलान्दं तदार्भवस्य पवमानस्यानुष्टुभि कार्यं यदभ्युदितं तन्नेदन्तरयामेति
। 

वारवन्तीयमेव कार्यमिति । 

तस्यैषा कल्याण्येव प्रशंसा । 

निषिद्धमिव तु यावद्धैव कृत्वो यजते तावद्बुभूषति तावत्कामयते
श्रेयान्स्यां श्रेयान्स्यामिति । 

तदार्भवस्यैव पवमानस्य गायत्र्यां कार्यं यदभ्युदितं तन्नेदन्तरयामेति ।

तदु वा आहुर्यद्वावान्या वाङ्नातिवदति तदेतस्याह्नोऽग्निष्टोमसाम कार्यम् ।

यज्ञायज्ञीयं वावान्या वाङ्नातिवदति । 

वाग्वै यज्ञायज्ञीयम् । 

कुतो हि वाग्वाचमतिवदिष्यति । 

तस्मादेतस्याह्नो यज्ञायज्ञीयमेवाग्निष्टोमसाम कार्यमिति । 

अथैतच्चतुस्त्रिंश-सम्मितमनुष्टुभि कुर्वन्ति । 

त्रयस्त्रिंशद्वै देवताः । 

प्रजापतिश्चतुस्त्रिंशः । 

सप्रजापतिका एवैतेन देवा ऋध्नुवन्ति । 

अथ यदारम्भणीयेऽहंस्त्रयस्त्रिंशत्सम्मितं भवति देवता एव तेनर्ध्नुवन्ति । 

अथैतेन सप्रजापतिका एवैतेन देवता अन्तत ऋद्ध्वाप्त्वोत्तिष्ठन्ति २२
