+++
title = "३२०"

+++

 

अथ यस्यैतस्य पृष्ठ्यस्य षडहस्य ज्योतिर्गौरायुरिति मध्ये त्र्यहो भवति
प्रजननकामो हैतेन यजेत । 

आत्मा वै पृष्ठ्यष्षडहः । 

प्रजननमेते स्तोमाः । 

तद्यन्मध्ये ज्योतिर्गौरायुरिति त्र्यहो भवति मध्यत एवैतदात्मनः प्रजननं
धत्ते बहुर्भवति प्रजायते । 

अथ यस्यैतस्योर्ध्वष्षडहः प्रत्यङ्त्र् यहो यः कामयेत गच्छेयं स्वर्गं लोकं
प्रत्यस्मिल्ँ लोके तिष्ठेयमिति स एतेन यजेत । 

षडहेनैवेत ऊर्ध्व स्वर्गं लोकं गच्छति प्रत्येवामुतस्त्र्यहेणावरोहति । 

गच्छति स्वर्गं लोकं प्रत्यस्मिल्ँ लोके तिष्ठति । 

अथो ह वेद योऽसावासं सोऽयमस्मीति पुनर्हैवास्मिल्ँ लोक आजायते । 

अथ यस्यैतस्योर्ध्वस्त्र्यहः प्रत्यङ्षडहो य उ एव कामयेत गच्छेयं
स्वर्गं लोकं प्रत्यस्मिल्ँ लोके तिष्ठेयमिति स एतेन यजेत । 

त्र्यहेणैवेत ऊर्ध्व स्वर्गं लोकं गच्छति प्रत्येवामुतष्षडहेनावरोहति । 

गच्छति स्वर्गं लोकं प्रत्यस्मिल्ँ लोके तिष्ठति । 

अथो ह वेद योऽसावासं सोऽयमस्मीति पुनर्हैवास्मिल्ँ लोक आजायते । 

अथ यस्यैतस्योर्ध्वष्षडह ऊर्ध्वस्त्र्यह स्वर्गकामो हैतेन यजेत । 

ऊर्ध्वा एते स्तोमा भवन्त्यूर्ध्वो वै स्वर्गो लोक स्वर्गस्यैव लोकस्य
समष्ट्यै ३२०
