+++
title = "०४८"

+++

 

तदाहुर्यद्बृहत्यायतनानि पृष्ठानि कथमतो बृहतीषु कृतं भवतीति । 

एतस्यात्मनो द्वापञ्चाशं शतं बृहतयो भवन्त्येका च ककुप् । 

तेन बृहतीषु कृतं भवति । 

तेनो एव ककुप्पृष्ठेभ्यो न च्यवत इति । 

तदाहुः किञ्छन्दाः पञ्चविंश स्तोम इति । 

पङ्क्तिछन्दा इति ब्रूयात् । 

एतद्ध वै प्रत्यक्षं पञ्चविंशस्य स्तोमस्य छन्दो यत्पङ्क्तिः । 

एतस्यात्मनस्सप्तत्रिंशं शतं पङ्क्तयो भवन्त्यर्धपङ्क्तिश्च । 

तेन पङ्क्तिश्छन्दाः । 

ता उ एव द्वानवतिरतिछन्दसः । 

अतिछन्दा वै सर्वाणि छन्दांस्यभिभवति । 

तद्वा अस्य तत्सर्वाण्येव छन्दांस्युपेतानि भवन्ति । 

तदाहुः कथमेतत्सर्वमहः पञ्चविंशं भवतीति । 

सम्पदेति ब्रूयात् । 

कथं सम्पदेति । 

पद्येति नव शीर्ष्णो गायत्र्यः । 

तासां सप्तविंशतिः पदानि । 

षट्छतं पक्षयोर्द्वाचत्वारिंशत्पुच्छस्य । 

तद्यानीमानि सप्तविंशतिश्शीर्ष्णः पदानि ततो द्वे आदाय षट्छत उपदधति । 

अथ पञ्चविंशः परिशिष्यते । 

ततो यच्छतं चत्वारस्ते पञ्चविंशाः । 

अथ यान्यष्टावतिरिच्यन्ते तानि द्वाचत्वारिंशत्युपदधति । 

तौ द्वौ पञ्चविंशौ । 

पञ्चविंश एव पञ्चविंशम् । 

सर्वं पञ्चविंशं भवतीति ४८
