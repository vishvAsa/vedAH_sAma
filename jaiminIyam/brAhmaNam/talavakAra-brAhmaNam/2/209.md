+++
title = "२०९"

+++

 

अथ रुद्राः कृततरं पन्थानमपश्यन् । 

त एकेनैव त्रिवृतेमं लोकं प्रायुवन् । 

त्रिभिः पञ्चदशैरन्ववास्यन् । 

एकेनैव त्रिवृतेममन्तरिक्षं लोकं प्रायुवन् । 

त्रिभिस्सप्तदशैरन्ववास्यन् । 

एकेनैव त्रिवृतामुं लोकं प्रायुवन् । 

त्रिभिरेकविंशैरन्ववास्यन् । 

तद्यथा ह वै कृतस्य पथो यत्तत्त्रिविषमम् । 

तत्पश्चात्समं कुर्वन्नेवमेव तद्रुद्रा आयन् । 

अथादित्याश्चतुर्भिरेव
त्रिवृद्भिश्चतुर्भिर्पञ्चदशैस्त्रिभिस्सप्तदशैरेकेनैकविंशेन
कृतेन पथायन् । 

अथाङ्गिरसस्त्रिभिरेव त्रिवृद्भिः
पञ्चदशैस्त्रिभिस्सप्तदशैस्त्रिभिरेकविंशैर्विराट्स्वराजेन
पृथगेवायन् । 

त्रिणवेनैव मरुत आयन् । 

ओजो वै वीर्यम् । 

मरुत ओजो वीर्यम् । 

त्रिणवस्तेऽत ओजसैव वीर्येणायन् । 

त्रयस्त्रिंशेनैव विश्वे देवा आयन् । 

ते स्वर्गं लोकं गत्वा सार्धमेवाव्यवसिता आसन् । 

तेऽकामयन्त वयमपि नाके स्वर्गे लोके सीदेमेति २०९
