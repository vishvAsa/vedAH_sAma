+++
title = "०२४"

+++

 

त ऋङ्मया यजुर्मयास्साममया ब्रह्ममया हिरण्मया अमृतास्सम्भवन्ति । 

ऋङ्मयो ह वै यजुर्मयस्साममयो ब्रह्ममयो
हिरण्मयोऽमृतस्सम्भवत्यृङ्मयान्यस्यास्थानि
भवन्ति य एवं वेद । 

तानुद्गाता पुरस्तात्संवत्सरस्य जनयित्वा होत्रे प्रयच्छति । 

तान्होता सूक्तैस्सूते । 

तत्सूक्तानां सूक्तत्वम् । 

ताञ्छस्त्रैः प्रशास्ति । 

तच्छस्त्राणां शस्त्रत्वम् । 

तानुक्थैरुत्थापयति । 

तदुक्थानां उक्थत्वम् । 

तेभ्य एतद्देव्यं मध्वशीतिभिरन्नाद्यं प्रयच्छति । 

मधु हास्यास्मिंश्च लोकेऽमुष्मिंश्चान्नं भवति य एवं वेद । 

अक्षरेणाक्षरेणो हास्मै विद्यास्सर्वान्कामान्दुह्रे । 

तस्मात्संवत्सर एव शस्यं संवत्सरे प्रोच्यम् । 

तस्माद्ब्राह्मणो हतो न स्तायाद्भवति । 

तस्माद्रे तस्सिक्तं न स्तायाद्भवति । 

तस्मादु हैवं विद्वान्न स्तायाद्भवति । 

अशीतिभिर्वै देवा इमाल्ँ लोकानिमानध्वन आश्नुवत । 

तदशीतीनामशीतित्वम् । 

तिसृभिरेवेमं लोकमाश्नुवत तिसृभिरन्तरिक्षं तिसृभिरमुं चतसृभिरेव दिश
आश्नुवत चतसृभिरवान्तरदेशानेकयामूमूर्ध्वां द्वानवाशीतयोऽभवन्
। 

नव प्राणाः । 

अश्नुते प्राणान् । 

सप्राणस्सम्भवति । 

सर्वमायुरेति । 

नाकामो म्रियते २४
