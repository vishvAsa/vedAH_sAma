+++
title = "२८१"

+++

 

अथैते चतूरात्राः । 

अत्रिर्वा अकामयत चत्वारो मे वीरा आजायेरन्निति । 

स एतं चतूरात्रं यज्ञमपश्यत् । 

तमाहरत् । 

तेनायजत । 

ततो वै तस्य चत्वारो वीरा आजायन्त । 

अस्य चत्वारो वीरा आजायन्ते य एवं वेद । 

अत्र्यृषयो वा अकामयन्त चत्वारश्चत्वारो नो वीरा आजायेरन्निति । 

त एतं चतूरात्रं यज्ञमपश्यन् । 

तमाहरन् । 

तेनायजन्त । 

ततो वै तेषां चत्वारश्चत्वारो वीरा आजायन्त अस्य चत्वारश्चत्वारो वीरा
आजायन्ते य एवं वेद । 

आ चतुरं ह खलु वै मिथुनं प्रजननं मिथुनं पराचीनम् । 

एकश्च वा एका च द्वौ च द्वे च त्रयश्च तिस्रश्च चत्वारश्च चतस्रश्च एतद्वा
आ चतुरं मिथुनं प्रजननम् । 

न ह वै पञ्च च पञ्च चेति नाम सन्ति । 

तद्यन्मिथुनं प्रजननं तन्मा प्रजनयादिति । 

तस्य चतुर्विंशाः पवमाना भवन्ति चतुर्विंशत्यर्धमासस्संवत्सरः । 

संवत्सरः प्रजननं स मा प्रजनयादिति । 

तस्योभे बृहद्र थन्तरे सामनी भवतः । 

एतद्वै दैव्यं मिथुनं प्रजननं यदुभे बृहद्र थन्तरे । 

तद्यद्दैव्यं मिथुनं प्रजननं तन्मा प्रजनयादिति । 

तस्योभये स्तोमा भवन्त्ययुजश्च युग्मन्तश्च । 

एतद्वै दैव्यं मिथुनं प्रजननं यदुभये स्तोमाः । 

तद्यद्दैव्यं मिथुनं प्रजननं तन्मा प्रजनयादिति २८१
