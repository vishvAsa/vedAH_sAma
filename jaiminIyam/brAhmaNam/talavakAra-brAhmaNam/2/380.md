+++
title = "३८०"

+++

 

अभीवर्तो ब्रह्मसाम भवति । 

अभीवर्तेन वै देवा इमाल्ँ लोकानभ्य-वर्तन्त । 

यदभ्यवर्तन्त तदभीवर्तस्याभीवर्तत्वम् । 

तद्यदभीवर्तो ब्रह्मसाम भवत्येषामेव लोकानामभिवृत्यै । 

प्रजापतिर्वा अभीवर्तः प्रजाश्छन्दांसि । 

स एष प्रजापतिः प्रजासु गर्भं दधदेति । 

अन्यास्वन्यास्वस्तुवन्ति समानेन साम्ना । 

रेत एव तत्सिञ्चन्ति । 

तस्माद्समानो बह्वीष्व्रेतो दधाति । 

समानीः परस्तादृचो भवन्त्यन्यदन्यत्साम । 

रेत एव तत्सिक्तं प्रजनयन्ति । 

तस्मात्समाना बहून्सूते । 

अन्यास्वन्यास्वस्तुवन्ति समानेन साम्ना । 

अन्यदन्यद्धि यन्तः पश्यन्ति । 

समानीः परस्तादृचो भवन्त्यन्यदन्यत्साम । 

यानेवेतो लोकान्प्रगाथैरभ्यारोहन्तो यन्ति तानमुतस्सामभिः प्रत्यवरोहन्त
आयन्ति । 

ऋग्वा अयं लोकस्सामासौ । 

यदितो यन्तस्सामारभ्य यन्त्यमुं तल्लोकमारभ्य यन्ति । 

ते यत्पुरस्ताद्विषुवत उत्सृजेरन्नवामुष्माल्लोकाच्छिद्येरन् । 

यदमुत आयन्त ऋचमारभ्यायन्तीमं तल्लोकमारभ्यन्ति । 

ते यत्पुरस्ताद्द्वादशाहीयेभ्योऽहोभ्य उत्सृजेरन्नवास्माल्लोकाच्छिद्येरन्
३८०
