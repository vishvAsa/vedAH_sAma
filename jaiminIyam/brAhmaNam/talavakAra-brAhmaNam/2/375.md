+++
title = "३७५"

+++

 

प्रजापतिर्वावेदमग्र आसीत् । 

सोऽकामयत बहुः स्यां प्रजायेय भूमानं गच्छेयमिति । 

स तपोऽतप्यत । 

स एतं वैश्वानरं प्रायणीयमतिरात्रमपश्यत् । 

तस्मादहोरात्रे प्राजनयत् । 

अहोरात्रयोः प्रत्यतिष्ठत् । 

तद्यदेष वैश्वानरः प्रायणीयोऽतिरात्रो भवत्यहोरात्रे
एवैतस्मात्प्रजनयन्त्यहोरात्रयोः
प्रतितिष्ठन्ति । 

सोऽकामयत प्रैव जायेयेति । 

स एतस्मादेव वैश्वानरात्प्रायणीयादतिरात्रात्त्र्यहं निरमिमीत
अग्निष्टोमादेव ज्योतिर्निरमिमीत उक्थ्येभ्यो गां
रात्र्या आयुः । 

तस्मात्त्र्यहात्त्रीनृतून्प्राजनयत्त्रिष्वृतुषु प्रत्यतिष्ठत् । 

तद्यदेष त्र्यहो भवति त्रीनेवैतस्मादृतून्प्रजनयन्ति त्रिष्वृतुषु
प्रतितिष्ठन्ति । 

सोऽकामयत प्रैव जायेयेति । 

स एतमेव षडहं परस्तात्पर्यौहत् । 

तौ द्वौ षडहावभवताम् । 

ताभ्यां द्वाभ्यां षडहाभ्यां द्वादश मासः प्राजनयद्द्वादशसु मासेषु
प्रत्यतिष्ठत् । 

तद्यदेतौ द्वौ षडहौ भवतो द्वादशैवैताभ्यां मासः प्रजनयन्ति द्वादशसु मासेषु
प्रतितिष्ठन्ति । 

सोऽकामयत प्रैव जायेयेति । 

स एतावेव षडहौ परस्तात्पर्यौहत् । 

ते चत्वारष्षडहा अभवन् । 

तेभ्यश्चतुर्भ्यष्षडहेभ्यश्चतुर्विंशतिमर्धमासान्प्राजनयच्चतुर्विंशत्यामर्धमासेषु
प्रत्यतिष्ठत् । 

तद्यदेते चत्वारष्षडहा भवन्ति चतुर्विंशतिमेवैतेभ्योऽर्धमासान्प्रजनयन्ति
चतुर्विंशत्यामर्धमासेषु प्रतितिष्ठन्ति ३७५
