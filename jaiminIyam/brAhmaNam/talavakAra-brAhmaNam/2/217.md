+++
title = "२१७"

+++

 

अथैत ऋषिष्टोमाः । 

ऋषयो ह वै स्वर्गं लोकं जिग्युः श्रमेण तपसा व्रतचर्येण । 

तेऽकामयन्त प्रजा अस्मिल्ँ लोके विधाय स्वर्गं लोकं गच्छेमेति । 

स वसिष्ठोऽकामयताग्र्या मे मुख्या प्रजा स्यादिति । 

स एतं त्रिवृतं स्तोममपश्यत् । 

तमाहरत् । 

तेनायजत । 

अग्रं वै मुखं त्रिवृत्स्तोमानाम् । 

ततो वै तस्याग्र्या मुख्या प्रजाभवत् । 

त एतेऽप्येतर्हि वसिष्ठाः कुरुष्वग्र्याश्चैव मुख्याश्च मन्यन्ते । 

अग्र्यो मुख्यो भवति य एवं वेद । 

अथाकामयत भरद्वाज ओजिष्ठा मे बलिष्ठा प्रजा स्यादिति । 

स एतं पञ्चदशं स्तोममपश्यत् । 

तमाहरत् । 

तेनायजत । 

ओजो वै बलं पञ्चदश स्तोमानाम् । 

ततो वै तस्यौजिष्ठा बलिष्ठा प्रजाभवत् । 

अपि ह स्म तेन पथा पुरा कुरवो न यान्ति येन भरद्वाजा ययुः । 

अथो ह स्मोत्क्रोशन्ति भारद्वाजबलमिति । 

तस्मादु भारद्वाज एवानुज्ञातः सभायां दण्ड्यं प्रहरेत् । 

ओजिष्ठो बलिष्ठो भवति य एवं वेद २१७
