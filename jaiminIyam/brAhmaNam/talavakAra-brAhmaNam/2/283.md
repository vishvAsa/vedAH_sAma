+++
title = "२८३"

+++

 

तदाहुर्यज्ञायज्ञीयमेवाह्नोऽह्नोऽग्निष्टोमसाम कुर्युः । 

ज्यैष्ठ्यं वै यज्ञायज्ञीयम् । 

ज्यैष्ठ्याद्वीरो न च्यवाता इति । 

तद्यत्समानि स्तोत्राणि स्युस्समावच्छ एव वीर्यमश्नुवीरन् । 

यद्विषमाणि ज्येष्ठेष्वेवैकधा वीर्यं दध्युः । 

तद्यत्समाः पवमाना भवन्ति समावच्छ एव तद्वीर्यमश्नुवते । 

अथ यदुत्तरैर्स्तोत्रैरुत्क्रामन्तो यन्ति ज्येष्ठेष्वेव तद्भूयो वीर्यं
दधतो यन्ति । 

द्विरात्रो ह खलु वा एष तायते । 

यो बृहद्र थन्तराभ्यामभि त्वा वृषभा सुत इत्येतासु तृतीयेऽहनि रथन्तरं
पृष्ठं कुर्युः । 

तद्यदभि त्वेति तेन रथन्तरस्य रूपान्न यन्ति । 

गायत्र्यायातयाम्न्या तृतीयमहस्तायते । 

कस्तमिन्द्र त्वावसविति मैत्रावरुणसाम । 

तासामिहाक्षराणि सम्पद्यन्ते । 

या गायत्र्यो गायत्र्यस्ता याः ककुभः ककुभस्ता या बृहत्यो
बृहत्यस्ताः । 

यथायतनं छन्दांसि युज्यन्ते । 

गायत्र्या वै प्रथममहस्तायते त्रिष्टुभा द्वितीयं जगत्या तृतीयमनुष्टुभा
चतुर्थम् । 

तं त्वा यज्ञेभिरीमह इत्येतासु चतुर्थेऽहनि बृहत्पृष्ठं कुर्युः । 

तद्यत्तं त्वेति तेन बृहतो रूपान्न यन्ति । 

अनुष्टुभायातयाम्न्या चतुर्थमहस्तायते । 

वयमु त्वामपूर्व्येति मैत्रावरुणसाम । 

तासामिहाक्षराणि सम्पद्यन्ते । 

या गायत्र्यो गायत्र्यस्ता या ककुभः ककुभस्ता या बृहत्यो बृहत्यस्ताः
। 

यथायतनं छन्दांसि युज्यन्ते २८३
