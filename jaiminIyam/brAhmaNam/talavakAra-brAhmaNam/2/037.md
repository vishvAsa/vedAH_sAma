+++
title = "०३७"

+++

 

तदेतत्पृच्छन्ति किं तद्दिवाकीर्त्येऽहन्क्रियते येन प्रजाः प्रजनयति येन च
प्रजा दाधारयति । 

स ब्रूयात्प्राणस्यैव रेतो निर्मितं यद्दिवाकीर्त्यम् । 

प्रजननं जगती । 

तेन प्रजाः प्रजनयति । 

अथ यत्प्राणो भूत्वा पराणि चावराणि चाहानि दाधर्ति तेनो एव प्रजा दाधारयति
। 

प्राण एव दिवाकीर्त्यम् । 

चक्षुषी भ्राजाभ्राजे । 

श्रोत्रं विकर्णम् । 

वाग्दशस्तोभम् । 

त इमे प्राणा मध्यतो हिताः । 

तद्धैतदेक उदित एवाज्यग्रहान्गृह्णन्ति । 

उदिते प्रातरनुवाकमुपाकुर्वन्ति । 

दिवाकीर्त्यं वै नामैतदहः । 

तन्न रात्र्या संसृजेयुरिति । 

तदु होवाच शाट्यायनिस्सामभिर्वा अहान्यभिष्टुतान्यृग्भी रात्रयः । 

सैषां रात्रिरनभिष्टुता शून्या भवति । 

अथो प्रजापतिरेष यत्प्रातरनुवाकः । 

तमायतनाच्च्यावयन्ति । 

स य एनांस्तथा चक्रुषो ब्रूयादायतनाद्वा च्योष्यन्तेऽस्माद्वा लोकादिति तथा
हैव स्युः । 

तस्माद्यथैवेतरेषामह्नां तथा कार्यम् । 

प्राणापानावुपांश्वन्तर्यामौ । 

उदितेऽन्यं जुह्वत्यनुदितेऽन्यम् । 

बहिर्वै सन्तं प्राणमुपजीवन्त्यन्तस्सन्तमपानम् । 

तद्यदुदितेऽन्यं जुह्वत्यनुदितेऽन्यं बहिस्सन्तं
प्राणमुपजीवामान्तस्सन्तमपानमिति
। 

अथ य एतावुदिते जुह्वति प्राणापानावुत्खिदन्ति । 

स य एनांस्तथा चक्रुषो ब्रूयात्प्राणापानावुदखात्सुर्मरिष्यन्तीति तथा हैव
स्युः । 

तस्माद्यथैवेतरेषामह्नां तथा कार्यम् ३७
