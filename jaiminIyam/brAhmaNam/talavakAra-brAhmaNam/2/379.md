+++
title = "३७९"

+++

 

तदाहुः प्लवमिव वा एतच्छन्दो यज्जगती न प्रायणाय । 

तत्स्थानं षडेव षट्त्रिंशानि स्तोत्राणि कुर्युष्षट्चतुर्विंशानीति । 

षट्त्रिंशदक्षरा वै बृहती । 

बृहती स्वर्गो लोकः साम्राज्यं । 

बृहत्यामेव तत्स्वर्गे लोके साम्राज्ये प्रतितिष्ठन्तो यन्ति । 

बृहत्यु ह वा इमान्सर्वाल्ँ लोकानक्षरैर्व्याप्नोति दशभिरेवाक्षरैरिमं लोकं
व्याप्नोति दशभिरन्तरिक्षं दशभिरमुं चतुर्भिर्दिशो द्वाभ्यामहोरात्रे । 

सा येमांल्लोकान्व्याप्नोति तयेमांल्लोकान्व्याप्नवामेति । 

तस्मात्षडेव षट्त्रिंशानि स्तोत्राणि कुर्युष्षट्चतुर्विंशानीति । 

अथो चतुर्विंशत्यर्धमासो वै संवत्सरः । 

अर्धमासश एव तत्संवत्सरमाप्नुवन्ति । 

एते असृग्रमिन्दव इति बहुरूपां प्रतिपदं कुर्वीरन् । 

बहवो ह्येते दीक्षन्ते । 

तदु वा आहुः पवस्व वाचो अग्रिय इत्येव प्रतिपत्कार्या । 

एषा वै बहुरूपा । 

एतस्यां वै सर्वाणिरूपाणि । 

उभे प्रतिपदौ भवत उभे ह्यत्र सामनी क्रियेते । 

तर्हि यथौजिष्ठौ बलिष्ठौ वहिष्ठौ सम्पारयिष्णू महान्तमध्वानं
संयुज्योपप्रेयात्तादृक्तत् । 

सर्वं पृष्ठरूपमनु समावर्तयन्ति यथा पित्रे च मात्रे च वत्साननु
समावर्तयेत्तादृक्तथा । 

तदग्ने युङ्क्ष्वा हि ये तवेत्येतास्वग्निष्टोमसाम कार्यमाहुः । 

अग्निर्वा एष वैश्वानरो यत्संवत्सरः । 

तस्यैव युक्त्या अश्वासो देव साधव इति सिद्ध्यै अरं वहन्त्याशव इति
समष्ट्यै । 

तदाहुर्यज्ञेन वा एते यज्ञानभियन्ति ये यज्ञायज्ञीयस्यर्ग्भ्योऽधि
यज्ञायज्ञीयं च्यावयन्ति । 

अथैते यज्ञेन यज्ञे प्रतितिष्ठन्ति ये यज्ञायज्ञीयस्यर्क्षु यज्ञायज्ञीयं
च्यावयन्ति । 

तस्माद्यज्ञायज्ञीयं स्वास्वेव कार्यमिति ३७९
