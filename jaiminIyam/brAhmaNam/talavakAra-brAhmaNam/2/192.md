+++
title = "१९२"

+++

 

अथैष वाजपेयः । 

वाजपेयेनान्नाद्यकामो यजेत । 

अन्नपेयो ह वा एष यद्वाजपेयः । 

अन्नं वै वाजः । 

यदा वै गौरश्वः पुरुषोऽन्नस्य सुहितो भवत्यथ स वाजी भवति । 

अग्निष्टोमेन ब्रह्मवर्चसकामो यजेत ब्रह्म वा अग्निष्टोमो
ब्रह्मवर्चसस्यैवावरुद्ध्यै । 

ऋतूनां च ह खलु वै पशूनां च कामायाभिशिच्यमानोऽभिशिच्यते । 

तस्य पञ्च स्तोत्राणि चतुस्त्रिंशानि कुर्युस्सर्वान्पवमानानुभे
ब्रह्मसामनी । 

तावतीरुक्थ्यस्य स्तोत्र्याः । 

आप्नुवन्ति तं कामं य उक्थ्ये । 

नो वा अग्निष्टोमाद्यन्ति । 

न ह खलु वा एषोऽग्निष्टोमो नोक्थ्यो न षोडशिमान्नातिरात्रः । 

अतिरिक्तयज्ञो ह वा एषः । 

अतिरिक्तो वै प्रजापतिः । 

प्राजापत्य एष यज्ञः । 

प्रजापतेरेवाप्त्यै । 

तस्य बृहच्छिपिविष्टवती भवति । 

पशवो वै शिपिविष्टाः । 

क्षत्रं बृहत् । 

क्षत्रियस्यो अयं लोकः । 

अस्य नो लोकवतस्साम्नः पशवो लोकमनूपतिष्ठान्ता इति । 

त्रिष्टुप्सु स्तुवन्ति बृहत्साम । 

क्षत्रं वै त्रिष्टुप् । 

क्षत्रेणाभिशिच्यमानोऽभिषिच्याता इति । 

वैष्णवीषु स्तुवन्ति विष्णुर्वै परमो देवतानां परमया
देवतयाभिषिच्यमानोऽभिष्च्याता
इति । 

आजिं धावन्ति प्रजापतेरेवाप्त्यै स्वर्गस्य च लोकस्योज्जित्यै । 

सप्तदश प्रव्याधान्धावन्ति । 

सप्तदशो वै प्रजापतिः । 

प्राजापत्य एष यज्ञः प्रजापतेरेवाप्त्यै १९२
