+++
title = "२०४"

+++

 

अवभृतादुदेत्य श्मश्रूण्येव वपते न केशान् । 

श्रीर्वै शिरः । 

शिर उ ह वै सुष्वाणस्य श्रीर्गच्छति । 

स यत्पुरा संवत्सरात्केशान्वपेत श्रियमेव वपेत न केशान् । 

अथ यदुपरिष्टात्संवत्सरस्य केशान्वपते संवत्सरेणैव तदात्मञ्श्रियं परिगृह्य
केशानेव वपते न श्रियम् । 

तस्मादुपरिष्टादेव वपेत । 

सोऽतिरात्रो भवति । 

एतद्वै केशानां रूपं यदतिरात्रः । 

ये शुक्ला अह्नस्ते रूपं ये कृष्णा रात्र्यै ते । 

तस्मादतिरात्रो भवति । 

तस्यैते प्रतिलोमा भवन्ति । 

तदा श्रेयांसं वा एषोऽभ्यारोहति यस्सूयत इति । 

तस्यैकविंशं प्रातस्सवनं भवति । 

द्वादश मासाः पञ्चर्तवस्त्रय इमे लोका असावादित्य एकविंशः । 

एष वै वरुणः । 

वरुणसव एष एतर्ह्यभ्यारोहति यो वै श्रेयांसमभ्यारुह्याथास्मै न निह्नुते
यया वै स तमार्त्या कामयते तयैनं निनयति । 

तद्यदेते प्रतिलोमा स्तोमा भवन्ति निह्नवाना एवैतदपविजानानाः पुनरर्वाञ्चि
स्तोमा आयन्ति । 

यो वै श्रेयांसमभ्यारुह्याथास्मै निह्नुते व्येहि मापक्रमीरिति वै स तमाह
तद्यदाश्विनाः क्रतवः पुनरूर्ध्वा उद्यन्ति यथा निह्नवानं
ब्रूयाद्व्येहि मापक्रमीरिति तादृक्तत् । 

तस्य रथन्तरं माध्यन्दिने भवति । 

इयं वै रथन्तरम् । 

अस्यामेवैतत्प्रतितिष्ठति २०४
