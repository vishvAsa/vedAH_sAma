+++
title = "३६४"

+++

 

तद्वैराजपृष्ठं भवत्यन्नं वै वैराजमन्नाद्यस्यैवावरुद्ध्यै । 

तदुक्थ्यं भवति पशवो वा उक्थान्यन्नं
पशवोऽभिपूर्वस्यैवान्नाद्यस्यावरुद्ध्यै
। 

तत्षोडशिमद्भवति वज्रो वै षोडश्यन्नं विराड्वज्रेणैवान्नाद्यं परिगृह्णन्ति
। 

तदेकविंशं भवति द्वादश मासाः पञ्चर्तवस्त्रय इमे लोका असावादित्य एकविंशः ।

एतद्वै दैव्यं क्षत्रम् । 

क्षत्रिय उ वा अन्नाद्यस्य प्रदाता । 

स योऽन्नाद्यस्य प्रदाता स नोऽन्नाद्यं प्रयच्छादिति । 

अथैते चत्वारस्त्रियहा भवन्ति द्वादशाहानि । 

द्वादश वै संवत्सरस्य पौर्णमास्यः । 

पौर्णमासीनामेवैषा सम्मा पौर्णमासीनामृद्धिः । 

अथैष पृष्ठ्यष्षडहो भवति । 

श्रीर्वै पृष्ठानि वर्ष्म वै पृष्ठानि । 

तच्छ्रियं वर्ष्म पृष्ठानि रोहन्ति । 

तदु सत्रिणो भवन्ति । 

अथैते चत्वार उत्तरे त्र्यहा भवन्ति द्वादशो एवाहानि । 

द्वादश वै संवत्सरस्यामावास्याः । 

अमावास्यानामेवैषा सम्मामावास्यानामृद्धिः । 

द्वादशैतानि परस्तात्पृष्ठ्यस्य षडहस्याहानि भवन्ति द्वादशावस्तात् । 

तस्मात्समावतीस्संवत्सरस्य पौर्णमास्यश्चामावास्याश्च । 

वैश्वनर उदयनीयोऽतिरात्रो भवति । 

वैश्वानरोदयना ह्यहीनास्सोमाः ३६४
