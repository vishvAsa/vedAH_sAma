+++
title = "२१३"

+++

 

स हर्तूनामेवैको भवति । 

ऋतूनेवाप्येत्यक्षय्यं हास्याव्यवच्छिन्नं सुकृतं भवति । 

पुनर्नवः पुनर्नवो हैव सुकृतेनाप्यायमान एति । 

ते पञ्च स्तोत्र्या भवन्ति । 

यः पाङ्क्तो यज्ञो ये पाङ्क्ताः पशवो यत्पाङ्क्तमन्नाद्यं ये पञ्चर्तवो
यत्किं च पञ्च पञ्च तस्यैषा सर्वस्यर्द्धिस्तस्योपाप्तिः । 

तेषामु एकैकस्य षष्टि षष्टि स्तोत्र्या भवन्ति । 

तावतीरृतो रात्रयः । 

तेनर्तून्नातिष्टुवन्ति । 

तेषामु सर्वेषां त्रीणि षष्टिशतानि स्तोत्र्या भवन्ति । 

तावतीष्संवत्सरस्य रात्रयः । 

रात्रिश एव तत्संवत्सरमाप्नुवन्ति । 

तदाहुः पृष्ठान्येवोपेत्यानीति । 

पृष्ठाद्वाव पृष्ठमुपेयात् । 

पृष्ठानि ह्यृतव इति । 

स रथन्तरसामैव प्रथम स्यादथ बृहत्सामाथ वैरूपसामाथ वैराजसामाथ शक्वरीसामाथ
रेवतीसामोत्तम स्यादिति । 

तदु वा आहुर्दीक्षोपसद्भिस्सुत्यायै पृष्ठानि व्यवच्छिद्येरन् । 

यदेवं कुर्युर्दूरे दूर इव वै पृष्ठान्युपयन्ति । 

पृष्ठं वाव पृष्ठमभिवोढुमर्हति । 

उपजो वा एषा बृहद्र थन्तरयोर्यदेतानि सामानि । 

बृहद्र थन्तरे वै विच्छिन्नस्य यज्ञस्य सन्तत्यौ । 

तस्माद्बृहद्र थन्तराभ्यामेव स्युरिति । 

स रथन्तरसामैव प्रथम स्यादथ बृहत्सामाथ रथन्तरसामाथ बृहत्सामाथ रथन्तरसामाथ
बृहत्सामोत्तम स्यादिति । 

तेषु यान्यृतुनिधनानि यान्यृतुनिधनानि सामानि तान्यवकल्पयन्ति स्वर्ग्याणि
स्वर्गस्य लोकस्य समष्ट्या अहोरूपाणां च समृद्ध्यै २१३
