+++
title = "१३४"

+++

 

अथैषोऽग्निष्टुत् । 

इन्द्रं वै भूतानि पर्यचक्षत त्रिशीर्षाणं
त्वाष्ट्रमवधीद्यतीन्सालावृकेभ्यः
प्रादादरुर्मुखानवधीद्बृहस्पतेः प्रत्यवधीत्सन्धां संहितं अतीत्य
नमुचेरासुरस्य शिरः प्राच्छैत्सीदित्येतेभ्यो
देवकिल्बिषेभ्यस् । 

स हारण्य एव चचारानभ्यवयन्देवान् । 

स उ ह देवानुवाच याजयत मेति । 

नेति होचुः । 

एता वै त्वया सन्धा अतीता एतानि देवकिल्बिषाणि कृतानि न त्वा याजयिष्याम इति
। 

अथो हास्याग्निरेव सखितम इवास देवेषु । 

स उ हाग्निमुवाच त्वं मा यजयेति । 

तथेति होवाच । 

स वै नु तं देवेष्विच्छामि येन त्वा सह याजयेयमिति । 

स ह तं देवेषु न विवेद येनैनं सहायाजयिष्यत् । 

स होवाच न वै नु तं देवेषु विन्दामि येन त्वा सह याजयेयमिति । 

तं वै मा त्वमेव याजयेति । 

तथेति । 

सोऽग्निरात्मन एवाध्येतमग्निष्टुतमतनुत । 

तेनैनमयाजयत् । 

तस्य सद्यस्सर्वं पाप्मानं निरदहत् । 

स यथाहिरहिच्छव्यै निर्मुच्येत यथा मुञ्जादिषीकां विवृहेदेवमेव
सर्वस्मात्पाप्मनो निरमुच्यत । 

स एषोऽपहतपाप्मा तपत्येष ह वा इन्द्रः । 

स य उक्तोक्त स्याद्योऽभ्याख्यायेत स एतेन यजेत । 

सद्यो हैवास्य सर्वं पाप्मानं निर्दहति । 

स यथाहिरहिच्छव्यै निर्मुच्येत यथा मुञ्जादिषीकां विवृहेदेवमेव
सर्वस्मात्पाप्मनो निर्मुच्यते १३४
