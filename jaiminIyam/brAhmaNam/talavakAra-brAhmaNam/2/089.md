+++
title = "०८९"

+++

 

अथैतावुद्भिद्वलभिदौ । 

प्रजनन्कामो हैताभ्यां यजेत । 

त्रिवृत्पञ्चदशौ स्तोमौ भवतस्सप्तिसप्तदशाः । 

ऊनातिरिक्तौ मिथुनौ प्रजननी । 

ऊनमन्यस्यातिरिक्तमन्यस्य । 

ऊनातिरिक्ताद्वै मिथुनात्प्रजाः पशवः प्रजायन्ते । 

तत्तत्प्रजननं क्रियते । 

तस्मादुभाभ्यां प्रजननकामो यजेत । 

अथो आहुर्ब्रह्मवर्चसकाम एवाभ्यां यजेतेति । 

षड्वा एतयोरन्यतरो गायत्रीरभिसम्पद्यते षडन्यतरः । 

ब्रह्म वै गायत्री । 

गायत्रीमेतौ यज्ञावभिसम्पन्नौ । 

तस्मादुभाभ्यां ब्रह्मवर्चसकामो यजेत । 

अथो आहुरायुष्काम एवाभ्यां यजेतेति । 

प्राणो वै गायत्री । 

गायत्रीमेतौ यज्ञावभिसम्पन्नौ । 

तस्मादुभाभ्यामायुष्कामो यजेत । 

अथो आहुस्तेजस्काम एवाभ्यां यजेतेति । 

तेजो वै गायत्री । 

गायत्रीमेव तौ यज्ञावभिसम्पन्नौ । 

तस्मादुभाभ्यां तेजस्कामो यजेत । 

अथो आहु स्वर्गकाम एवाभ्यां यजेतेति । 

या वै षड्गायत्र्यश्चतस्रस्ता बृहत्यः । 

बृहती वै स्वर्गं लोकमानशे । 

तस्मादुभाभ्यां स्वर्गकामो यजेत । 

अथो आहुः पशुकाम एवाभ्यां यजेतेति । 

या वै षड्गायत्र्यस्तिस्रस्ता जगत्यः । 

पशवो जगती । 

तस्मादुभाभ्यां पशुकामो यजेत ८९
