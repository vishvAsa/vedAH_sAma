+++
title = "१०१"

+++

 

अस्य वा एतस्य गायत्रीमेव प्रातस्सवनं सम्पद्यते त्रिष्टुभं माध्यन्दिनं
सवनं जगतीं तृतीयसवनम् । 

तद्यद्गायत्रीं प्रातस्सवनं सम्पद्यतेऽष्टाक्षरा गायत्र्यष्टौ वसवो
गायत्र्यैव तच्छन्दसा प्रजापतिश्चेन्द्र श्च वसुषु देवेषु
प्रातस्सवनेऽध्यपिचितिमगच्छताम् । 

अथ यत्त्रिष्टुभं माध्यन्दिनं सवनं सम्पद्यत एकादशाक्षरा त्रिष्टुबेकादश
रुद्रा स्त्रिष्टुभैव तच्छन्दसा प्रजापतिश्चेन्द्र श्च रुद्रे षु
देवेषु माध्यन्दिने सवनेऽध्यपचितिमगच्छताम् । 

अथ यज्जगतीं तृतीयसवनं सम्पद्यते द्वादशाक्षरा जगती द्वादशादित्या जगत्यैव
तच्छन्दसा प्रजापतिश्चेन्द्र श्चादित्येषु देवेषु
तृतीयसवनेऽध्यपचितिमगच्छताम् । 

अष्टाक्षरा गायत्री । 

एकादशाक्षरा त्रिष्टुप् । 

द्वादशाक्षरा जगती । 

वागिति यज्ञायज्ञीयस्य निधनम् । 

तद्द्वात्रिंशत् । 

द्वात्रिंशदक्षरानुष्टुप् । 

विश्वेषां देवानामनुष्टुप् । 

अनुष्टुभैव तच्छन्दसा प्रजापतिश्चेन्द्र श्च विश्वेषु देवेषु
तृतीयसवनेऽध्यपचितिमगच्छताम् । 

एतावन्तो वै देवाः । 

एतावन्ति देवजातानि । 

तेष्वेव तदध्यपचितिमगच्छताम् १०१
