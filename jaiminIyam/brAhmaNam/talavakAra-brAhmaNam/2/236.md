+++
title = "२३६"

+++

 

सुदुष्षज इव ह खलु वा एष यज्ञक्रतुर्यद्द्विरात्रः । 

यदि ज्योतिरग्निष्टोमः पूर्वमहर्भवति सर्वस्तोमोऽतिरात्र उत्तरं स्तोत्राणि
विच्छिन्दन्ति । 

अथ यदि ज्योतिरग्निष्टोमः पूर्वमहर्भवति सर्वस्तोम उ एवातिरात्र उत्तरं
स्तोत्राणि विच्छिन्दन्ति । 

अथ यदि ज्योतिरुक्थ्यः पूर्वमहर्भवति सर्वस्तोम उ एवातिरात्र उत्तरं
यज्ञमुखं छम्बट्कुर्वन्ति । 

तद्यज्ज्योतिर्भवति तेन यज्ञमुखं न छम्बट्कुर्वन्ति । 

अथ यदुक्थ्यस्तेन स्तोत्राणि न विच्छिन्दन्ति । 

आप्त इव ह खलु वा एष यज्ञक्रतुर्यो विराजमभिसम्पन्नः । 

स पुनरारम्भ्यो भवति । 

त्यद्यदुत्तरस्याह्नश्चतुर्विंशं बहिष्पवमानं भवति
चतुर्विंशत्यर्धमासस्संवत्सरः
। 

संवत्सरो यज्ञो यज्ञमेवैतद्यज्ञमुख आरभन्ते । 

अथो चतुर्विंशत्यक्षरा वै गायत्री । 

गायत्र्यो वा आप्तं यज्ञक्रतुं पुनस्तन्वते । 

नो ह्यन्या गायत्र्या आप्तं यज्ञक्रतुमुद्यन्तुमर्हति । 

तदाहुः कथं न चतुश्चत्वारिंशो नाष्टाचत्वारिंशो मुखं युग्मतां स्तोमानां
भवितुमर्हति । 

कथं चतुर्विंश एवेति । 

स ब्रूयात्त्रिपदा वै गायत्री । 

तत्त्रिपदा प्रतिपद्यन्त इति । 

सर्वस्तोमोऽतिरात्रो भवति सर्वेषां लोकानामभिजित्या अभिक्रान्त्यै । 

सर्वं हीदं स्तोमा एव । 

अथो यानिमानेकैकान्स्तोमानुपागाम तान्सार्धमृद्ध्वा एषु
प्रतिष्ठायोदृचमश्नवामहा इति २३६
