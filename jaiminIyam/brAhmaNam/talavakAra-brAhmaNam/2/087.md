+++
title = "०८७"

+++

 

अथैष ऋषभः । 

इन्द्रो वा अकामयत ऋषभस्सर्वासां प्रजानां स्यामृषभतां गच्छेयमिति । 

स एतं यज्ञमपश्यत् । 

तमाहरत् । 

तेनायजत । 

ततो वै स ऋषभस्सर्वासां प्रजानामभवदृषभतामगच्छत् । 

ऋषभ एव स्वानां प्रजानां भवत्यृषभतां गच्छति य एवं वेद । 

तच्छ्रीर्वा ऋषभः । 

श्रियं वै स तदगच्छत् । 

ऋषभो वै राजा मनुष्याणाम् । 

ऋषभ ऋषभः पशूनाम् । 

ऋषभोऽश्ववृषो वळवानाम् । 

ऋषभो बस्तोऽजानाम् । 

ऋषभो वृष्णिरवीनाम् । 

ऋषभः कृष्ण एणीनाम् । 

ऋषभ ऋष्यो रोहिताम् । 

एते ह वा आसाण्श्रियः । 

श्रियं ह गच्छति य एवं वेद । 

स पञ्चदशो भवति । 

वज्रो वै पञ्चदशः । 

वज्र इन्द्रः । 

षन्द्र एष यज्ञस्तत्तत्सलक्ष्म क्रियते । 

तस्यैकविंशो माध्यन्दिनो भवति । 

सा हास्य ककुप् । 

य उ ह वा एषां लोकानां श्रेष्ठास्ते ककुभः । 

अग्निर्वा अस्य लोकस्य ककुब्वायुरन्तरिक्षस्य आदित्यो दिवः । 

ककुभामेको भवति य एवं वेद । 

तस्य बृहत्पृष्ठं भवति । 

इन्द्रो वै बृहत् । 

श्रीः पृष्ठानि । 

इन्द्र मेव तच्छ्रिया समर्धयन्ति । 

तस्य ऋषभः पावमान ऋषभो वैदन्वत इत्येते आदिष्टसामनी पवमानयोर्भवतः । 

स्तोममेव तद्रू पेण समर्धयन्ति ८७
