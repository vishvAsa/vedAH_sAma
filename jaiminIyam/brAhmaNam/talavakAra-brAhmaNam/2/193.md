+++
title = "१९३"

+++

 

तदाहुस्तिसृष्वेवास्तुतासु धावेयुः । 

त्रयो वै प्राणापानव्यानाः । 

तेषां सन्तत्या अव्यवच्छेदायेति । 

अथो आहुरेकस्यामेवास्तुतायां धावेयुः । 

को ह्येवैष यत्प्राणोऽपानो व्यान इति । 

तदु वा आहुस्सर्वास्वेवास्तुतासु धावेयुरेतयोराज्योरसंसर्गायेति । 

तदाहुर्यन्ति वा एते यज्ञाद्ये बहिर्वेदि प्रसुते धावयन्ति । 

एतावान्वाव यज्ञो यावानन्तर्वेदि । 

षव वेद्यन्ताद्धावयेयुरिति । 

अथो आहू रथोपस्थ एव पादमाधाय तं पुनरेव हरेत् । 

तदेव सृतं चासृतं चेति । 

तदु वा आहुर्धावयेयुरेव । 

रथन्तरेण वै दैव्यमाजिमुज्जयति रथेन मानुषम् । 

तस्माद्धावयेयुरेवैतयोराज्योरुज्जित्या इति । 

ब्रह्मा रथचक्र आसीनस्सामाभिगायत्यग्म वाजं वाजिन इति । 

त आ वाजं वाजिनोऽग्मन्निति । 

अमृतोऽन्नं वै वाजोऽन्नाद्यस्यैवावरुद्ध्यै । 

वर्तमाने गायति । 

वर्तमानेन हि तत्र गच्छति यत्र जिगमिषति । 

वयश्वो ददाति । 

वयश्वो वा इदं विहितम् । 

प्रजापतेर्वा इदं सर्वम् । 

प्राजापत्य एष यज्ञः प्रजापतेरेवाप्त्यै । 

वयसो वयसस्सप्तदश सप्तदश ददाति । 

सप्तदशो वै प्रजापतिः । 

प्राजापत्य एष यज्ञः प्रजापतेरेवाप्त्यै । 

तस्यानिरुक्तं प्रातस्सवनं भवति । 

अनिरुक्तो वै प्रजापतिः । 

प्राजापत्य एष यज्ञः प्रजापतेरेवाप्त्यै । 

वाजवन्माध्यन्दिनं सवनम् । 

वाजपेयो ह्येषः । 

चित्रवत्तृतीयसवनम् । 

चित्रतमो ह्येष यज्ञः । 

उच्चा ते जातमन्धसेति माध्यन्दिनस्य पवमानस्य अन्धस्वतीर्गायत्र्यो
भवन्ति । 

अन्नं वा अन्धः । 

तदेनं तत्सुष्वाणमेव पवमानमुखे अन्नाद्येन समर्धयन्ति १९३
