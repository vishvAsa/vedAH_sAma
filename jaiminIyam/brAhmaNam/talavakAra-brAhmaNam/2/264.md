+++
title = "२६४"

+++

 

तत्सार्धं सहस्रं समाकुर्वन् । 

तदेषां सहस्रं सङ्ख्यान एकस्यै गोर्नोदभवत् । 

तेऽब्रुवन्प्रजापतिमेवेमां सहस्रतमीं याचामहा इति । 

ते प्रजापतिमेव तां सहस्रतमीमयाचन्त । 

स प्रजापतिरैक्षत यद्येभ्यः प्रदास्यामि रेक्ष्ये यद्येभ्यो न
प्रदास्याम्यूनमेषां सहस्रं भविष्यति । 

हैन्तैनान्सहैवानयाभ्युपयानीति । 

तानब्रवीत्सहैव वोऽहमनयाभ्युपयानीति । 

तथेति । 

तांस्तयैव सहाभ्युपैत् । 

त एतं त्रिरात्रं यज्ञमपश्यत् । 

तमाहरन्त । 

सोऽब्रवीत्समेना३नेन यज्ञेन यक्षामहा३असमेना३इति । 

समेनेत्यब्रुवन् । 

यत्समेनेत्यब्रुवन्सम एव तद्वर्षमकुर्वत समे राष्ट्रं सञ्ज्ञां एव तदकुर्वत
। 

अथ यदवक्ष्यन्नसमेनेत्यसम एव वर्षमभविष्यदसमे राष्ट्रमसञ्ज्ञाभविष्यत् । 

ते केन समेष्याम इति । 

यज्ञायज्ञीयेनेति । 

तस्माद्यज्ञायज्ञीयेनैव संयन्ति । 

वाग्वै यज्ञायज्ञीयम् । 

वागिमे लोकाः । 

वाचैव तद्वाचमारोहन् । 

ते त्रयस्त्रिंशतं च त्रीणि च शतानि प्रथमेऽहन्नददुः । 

तेनास्मिल्ँ लोकेऽग्निरराध्नोत् । 

त्रयस्त्रिंशतं च त्रीणि च शतानि द्वितीयेऽहन्नददुः । 

तेनास्मिनन्तरिक्षे लोके वायुरराध्नोत् । 

त्रयस्त्रिंशतं च त्रीणि च शतानि तृतीयेऽहन्नददुः । 

तेनामुष्मिल्ँ लोक आदित्योऽराध्नोत् । 

स यो हैवं विद्वानेतेन यज्ञक्रतुना यजत एतासु चैव देवतास्वृध्नोत्येतांश्च
लोकानाप्नोति २६४
