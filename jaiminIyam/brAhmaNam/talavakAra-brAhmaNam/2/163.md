+++
title = "१६३"

+++

 

तस्य द्व्युत्तराण्युत्तरानि स्तोत्राणि भवन्ति । 

द्विपाद्वै यजमानः । 

यजमानमेव तत्स्वर्गे लोके प्रतिष्ठापयति । 

अथो आहुरिष्टके एवैते उपधीयेत इति । 

अथो द्यावापृथिवी एवाथो बृहद्र थन्तरे एवाथो अहोरात्रावेवाथो
अवस्रावावेवाथो अवच्छादावेव । 

छदिरिव ह खलु वा एष यज्ञक्रतुः । 

न ह वै छदिष्मतो गृहानतिवर्षति । 

नैनं पाप्मातिवर्षति य एवं वेद । 

अथो आहुरन्विष्टीनां हेद्वा एष एको यज्ञक्रतुरिति । 

स यस्संवत्सरभृता वासंवत्सरभृता वाग्निना चित्येन यजेत स एतेन यजेत । 

सद्यो हैवास्य संवत्सर ऋतुशो मासशोऽर्धमासशो रात्रिशोऽन्विष्टो भवति । 

तद्यत्पृष्ठ्यस्य षडहस्य स्तोमा भवन्त्यृतवो वै पृष्ठानि संवत्सर
ऋतवस्तेनर्तुशः । 

अथ यद्द्वादश स्तोत्राणि भवन्ति द्वादश मासास्संवत्सरस्तेन मासशः । 

अथ यच्चतुर्विंशति स्तुतशस्त्राणि भवन्ति
चतुर्विंशत्यर्धमासस्संवत्सरस्तेनार्धमासशः
। 

अथ यत्त्रीणि षष्टिशतानि स्तोत्र्या भवन्ति तावतीस्संवत्सरस्य
रात्रयस्तेन रात्रिशः । 

सद्यो हैवास्य संवत्सरोऽन्विष्टो भवति य एवं वेद १६३
