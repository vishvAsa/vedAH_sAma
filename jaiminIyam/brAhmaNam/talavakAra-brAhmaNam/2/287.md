+++
title = "२८७"

+++

 

व्यूढच्छन्दा ह खलु वा एष चतूरात्रः । 

पूर्वो वै बृहत्यै पृष्ठेषु योग उत्तरो गायत्र्यै पूर्वो वा
उष्णिक्ककुभोरार्भवे योग उत्तरोऽनुष्टुभः । 

तद्यदेतानि व्यतिषक्तानि छन्दांसि क्रियन्ते व्यतिषक्ताद्वै मिथुनात्प्रजाः
पशवः प्रजायन्ते प्रजात्या एव । 

अथो व्यतिषक्तो वै पुरुषः पाप्मभिः । 

व्यतिषक्तैरेव तच्छन्दोभिर्व्यतिषक्तान्पाप्मनोऽपहते । 

तदाहुः किमनु चतूरात्र इति । 

अहोरात्रे इति ब्रूयात् । 

अहोरात्रे ह वा अनु चतूरात्रः । 

अहरेव प्रथमेनाह्ना स्तृणुतेऽह्नः केतुं द्वितीयेन रात्रिमेव तृतीयेनाह्ना
स्तृणुते यः प्रातरह्नः केतुस्तं चतुर्थेन । 

अहोरात्रे वा इदं सर्वं प्रजनयतः । 

ते य इदं सर्वं प्रजनयतस्ते मा प्रजनयतामिति । 

अथो ह ब्रूयाद्दिश एवानु चतूरात्र इति । 

चतस्रो दिशः । 

ऊर्ध्वा दिक्पञ्चमी । 

चत्वार्येतान्यहानि भवन्ति । 

रात्रिः पञ्चमी । 

दिश एवैतेनर्ध्नोति । 

दिक्षु प्रतिष्ठाय स्वर्गं लोकमेति । 

तस्यैताः पुरोडाशिनीरुपसदो भवन्ति । 

योनिर्वै पुरोडाशो रेत आज्यम् । 

तद्यत्पुरोडाशं हुत्वाज्येनाभिजुहोति योन्यामेवैतद्रे तः प्रतिष्ठापयन्ति ।

अनुष्ठ्यास्य रेतस्सिक्तं प्रजायते य एवं वेद । 

अथो याभ्य एवैतद्देवताभ्यो हवींषि निर्वपति तास्वेवैतदृध्नोति । 

तासु प्रतिष्ठाय स्वर्गं लोकमेति २८७
