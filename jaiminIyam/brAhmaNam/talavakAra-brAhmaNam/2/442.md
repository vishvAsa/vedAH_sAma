+++
title = "४४२"

+++

 

अविदमिति होवाचेमा रसायामन्तर्वलेनापिहिताः । 

ता यथा मन्यध्वमेवमाजिहीर्षतेति । 

तां ह तदिन्द्र उवाचान्नादीमरे ते सरमे प्रजां करोमि या नो गा अन्वविद इति
। 

ते हैते विदर्भेषु माचलास्सारमेयाः । 

अपि ह शार्दूलं मारयन्ति । 

ते देवा एतमभिप्लवं समभरन् । 

तेनैना अह्ब्यप्लवन्त । 

यदभ्यप्लवन्त तदभिप्लवस्याभिप्लवत्वम् । 

तेऽग्निनैव वलमभ्यौषन्वज्रेणाभिन्दन् । 

स य एष पुरस्ताज्ज्योतिस्सोऽग्निरथ यत्पञ्चदशं गोर्बहिष्पवमानं स वज्रः । 

ता आयुषैवायुवत । 

यदायुषैवायुवत तदायुष आयुष्ट्वम् । 

ता एतेनैव ज्योतिषोभयतः पर्यौहन् । 

त एते चत्वारो मध्य उक्थ्या भवन्ति । 

पशवो वा उक्थानि । 

तेषां सहस्रं स्तोत्र्याः । 

ब्रह्म वै ज्योतिरग्निष्टोमः । 

ता एतेनैव ब्रह्मणा ज्योतिषोभयतः परिगृह्योदाहरन् । 

ते य एवं विद्वांसोऽभिप्लवमुपयन्ति सहस्रसनयो हैवोत्थिता भवन्ति । 

तदाहुर्यदेष चतुरहो मध्ये व्यतिषक्तो गौरायुर्गौरायुरित्यथ कस्माज्ज्योतिषी
विपर्यूढे इति । 

मिथुनत्वाय प्रजननायेति ह ब्रूयात् । 

प्र मिथुनेन जायते य एवं वेद ४४२