+++
title = "३९३"

+++

 

उत्सृज्या३ं नोत्सृज्या३मिति मीमांसन्ते । 

तदाहुरुत्सृज्यमेवेति । 

यो वा अविमोकं यात्युद्वा वै स कृन्तति प्र वा क्षिणोति । 

अविमोकमिवैते यन्ति ये नोत्सृजन्ते । 

तद्यत्पौर्णमासीरुत्सृजन्तेऽरिष्ट्या एव । 

यो वै पूर्ण आवपति वि वा वै तत्पतति प्र वा शीर्यते । 

पूर्ण एष यत्संवत्सरः । 

तद्यत्पौर्णमासीरुत्सृजन्तेऽरिष्ट्या एव । 

ऊनाद्वै रेतस्सिच्यत ऊनात्प्रजाः प्रजायन्ते । 

पूर्ण एष यत्संवत्सरः । 

तद्यत्पौर्णमासीरुत्सृजन्ते रेतस एव तल्लोकं कुर्वन्ति प्रजननाय । 

ऊनाद्वै प्राणा ईरते । 

प्रजापतिरेष यत्संवत्सरः । 

तस्यैते प्राणा यत्पौर्णमास्यः । 

तद्यत्पौर्णमासीरुत्सृजन्ते प्रजापतेरेव तत्प्राणानुत्सृजन्ते । 

पौर्णमासीस्तोमा ह खलु वै देवाः । 

तद्यत्पौर्णमासीरुत्सृजन्ते को देवान्प्रत्यभिष्टोतुमर्हतीति ३९३
