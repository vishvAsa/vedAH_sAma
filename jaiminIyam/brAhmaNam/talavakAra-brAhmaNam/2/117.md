+++
title = "११७"

+++

 

आदित्या रुद्रा वसवस्त्वेळत इदं राधः प्रतिगृह्णीह्यङ्गिर

इदं राधो बृहत्पृथु देवा ददतु वो वरम्

तद्वो अस्तु सुचेतनं

युष्मे अस्तु दिवे दिवे प्रत्येव गृभायत

इत्येवैनान्प्रत्यग्राहयन् । 

ततो वा आदित्याः पूर्वे स्वर्गं लोकमागच्छनहीयन्ताङ्गिरसः । 

स यो भ्रातृव्यवान्स्याद्योऽभिचरेद्य स्पर्धेत स एतेन यजेत । 

हीयतेऽस्य पाप्मा भ्रातृव्यो गच्छति स्वर्गं लोकम् । 

यवोर्वरा वेदिर्भवति । 

सा हि पुराकृता भवति । 

यवानामुत्तरवेदिः । 

यवैर्वा आदित्या अङ्गिरसां यज्ञमयुवत । 

यद्यज्ञं यवैरयुवत तद्यवानां यवत्वम् । 

यवैरेव द्विषतो भ्रातृव्यस्य यज्ञं युते । 

खलेवला यूप स्फ्याग्रो भवत्यैन्द्रः । 

विजित्यै सह पशू आलभन्ते समष्ट्यै । 

पुमान्गौस्सोमक्रयणो भवति वीर्यं वै पुमान्वीर्यवन्तोऽसामेति । 

साण्डो भवति सेन्द्र त्वाय । 

कुम्भ्या वसतीवर्य्यो भवन्ति यः पुरेजानस्तस्य गृहेभ्यः । 

ता हि पुरागृहीता भवन्ति । 

सर्पिष्मन्तमशित्वा निपद्यते । 

यमेवामुं दीक्षणीयमश्नाति स एवास्य सोऽशितो भवति । 

प्रियायै जायाया अन्तरोरू शेतेऽनिपद्यमानः । 

तपस्यमेवास्य तद्धिरण्यं मुख आधाय शेते । 

सत्यं वै हिरण्यम् । 

सत्यमेवास्य तदुदितं भवति ११७
