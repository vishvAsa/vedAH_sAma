+++
title = "२१९"

+++

 

अथाकामयतात्रिर्भूयिष्ठा म ऋषयः प्रजायामाजायेरन्निति स एतं त्रिणवं
स्तोममपश्यत् । 

तमाहरत् । 

तेनायजत । 

तेजो वै त्रिणव स्तोमानाम् । 

ततो वै तस्य भूयिष्ठा ऋषयः प्रजायामाजायन्त परस्सहस्रा हास्य प्रजायां
मन्त्रकृत आसुरपि हास्य स्त्रियो मन्त्रकृत आसुः । 

तस्माद्योऽप्यात्रेयीं स्त्रियं हन्ति तं पर्येव चक्षते । 

तेजस्वी भवति य एवं वेद । 

अथाकामयत विश्वामित्रो राज्यं मे प्रजा गच्छेदिति । 

स एतं त्रयस्त्रिंशं स्तोममपश्यत् । 

तमाहरत् । 

तेनायजत । 

क्षत्रं वै त्रयस्त्रिंश स्तोमानाम् । 

ततो वै तस्य राज्यं प्रजागच्छत् । 

अष्टको हास्य प्रजायामभिषिषिचे । 

गच्छति राज्यं य एवं वेद । 

ततो वै ते प्रजा अस्मिल्ँ लोके विधाय स्वर्गं लोकमगच्छन् । 

प्रजामेवास्मिल्ँ लोके विधाय स्वर्गं लोकं गच्छति य एवं वेद २१९
