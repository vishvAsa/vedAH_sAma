+++
title = "०२ सामस्त्येनाज्ञेयस्यापि जीवयोग्यतानुसारेण ज्ञेयत्वप्रतिपादनम्"

+++


## नाहमन्ये सुवेदेति नो न वेदेति वेद च

**सामस्त्येनाज्ञेयस्यापि जीवयोग्यतानुसारेण ज्ञेयत्वप्रतिपादनम्**

# **उपनिषत्**

# **नाहमन्ये सुवेदेति नो न वेदेति वेद च ।**

# **यो नस्तद् वेद तद् वेद नो न वेदेति वेद च ॥ २॥**

### **श्रीव्यासतीर्थविरचितंविवरणं**

व्यासतीर्थीयम्- अस्तु त्वदतिरिक्तः सर्वोऽपि जनः ब्रह्म न सम्यग्वेदेति त्वं तु सम्यग्वेत्थंत्यत आह- मन्यइति ॥ मामन्ये अयं ब्रह्मासु सम्यग्वेदति वदन्ति अहं तु ब्रह्म विदितं न मन्य इति योजना । तर्हि त्वमपि ब्रह्म न वेत्थ किमित्यत आह- नो न वेदेति ॥ न वेदेति नो किन्तु वेद चेति ।

ब्रह्मणः साकल्येनाज्ञेयत्वमुपपाद्य उपसंहरति- योन इत्यादिना ॥
नोऽस्माकं मध्यं यस्तु ब्रह्म अहं वेदेति वदति स तन्नो वेद । तत्कुतः । परिच्छिन्नत्ववंदनात् । अहं न वेदेति यो वदति असौ वेद च कुतः ब्रह्मणोऽपरिच्छिन्नत्वज्ञानात् । यस्य ब्रह्माविदितमिति मतं तस्य ब्रह्म विदितम् । उक्तहेतोः । यस्य ब्रह्म मतमिति मतं स न वेद । 'वयं ब्रह्म सम्यगपरोक्षतो विद्य इति विजानतामविज्ञातम् । उक्तहेतोः । उक्तवैपरीत्येन विजानतां विज्ञातम् उक्तहृतोः ।

### **श्रीवामनपण्डितविरचिताटीका**

बामनटीका - पक्षान्तरे तु ज्ञानानुदयदोषस्य सर्वसम्मतत्वान् मीमांसापक्ष- मंत्राऽश्रित्याह- विदितमित्यादि ॥ अयमर्थः- मीमांसयाऽपि सर्वजन्तुभिर् विदितं भवतीति न मन्ये । 'असार्वत्रिकी' (ब्र. सू. ३.४.१० ) इति सर्वाधिकारस्य निषेधात् । तर्हि अविदितं केनापीति च न मन्ये । तद्भक्तैर्यथाधिकारं विदितत्वात् । भक्ताग्रणीरेकस्तु तदनुग्रहात् सुवेद । स च वायुरहं च । छन्दसां योगार्थवित्त्वात् । इतिशब्दादितोऽधिकोऽधिकारी नास्तीति सूचयति । समाप्ति- वाचकत्वात् । ‘नाहमन्ये' इत्युभयत्राप्यहशब्दस्तु एवमहो महदाश्वर्यं ब्रह्मेति वक्ति । एवं स्वमतमुपन्यस्तम् । अथ परमतं दूषयति-- नो इति ॥ यदिदं सच्चित्सुखाद्वयं ब्रह्म तत् सर्वथा कश्चिन् न वेद वेत्तुरेवासम्भवान् नहि स्वयमेव स्वात्मानं वेद, कर्मणः कर्तृत्वासम्भवान् नच परो वेद, परस्य स्वरूपासिद्धेः, नच तस्य वेद्यत्वमस्ति, अविषयत्वात्, मिथ्यात्वप्रसक्तेश्च, तस्मात् कोऽपि ब्रह्म न वेदेति यदिदमासुरमतं तदप्यहं ग्राह्यमिति नो वेद । चशब्दोऽवधारणे । न म्म मतमन्यथा भवति । 'व्याचचक्षिरे', 'शुश्रुम' इति श्रोतृत्वनिश्चयात् । ‘न कर्हिचिन्मे मनसो मृषागतिः' (२.६.३३) इति भागवतवचनाच्च । यत् पुनरिह परोत्प्रेक्षितं युक्तिजातं तदनुभवादिविरुद्धत्वादमानम् । अहं मामिति स्वग्रहणात् तद् ब्रह्मेति विषयीकरणात् स्वतोऽभेदाभावात्, बाधकाभावाच्च । तस्माद् यथायोग्यं वेद्यमेव ब्रह्मेत्येष्टव्यम् । तदेतदाह- 'नातिवेद्यो नचावेद्यः' इति । इहातिवेद्यत्वोत्प्रेक्षणमवेद्यत्वोत्प्रेक्षणं चाब्रह्मविल्लक्षणं ह्युक्तम् । अथ ब्रह्मविदः किं लक्षणमित्याकाङ्क्षायामाह - यो न इति ॥ यो मीमांसकानामस्माकं तद् यथाधिकारवेद्यत्वं ब्रह्मणो वेद स एव तद् ब्रह्म वेद । यः पुनः कोऽपि न वेदेति दुर्मतं सुमतमिति च नो वेद । वेद्यत्वमात्रस्य च दृश्यमानत्वात् । एवं च सुवेद्यत्वावेद्यत्वाभावज्ञानं ब्रह्मविल्लक्षणमिति सिद्ध्यति । तस्मादेव ब्रह्मरूपं दहरमेव वेद्यं नादहरमित्युक्तं स्यात् ।

### **श्रीवेदेशतीर्थविरचितश्रुत्यर्थः**

वे. श्रुत्यर्थः- तर्ह्यस्तु त्वदतिरिक्तः सर्वोऽपि जनः ब्रह्म न सम्यग्वेदेति । त्वं तु ब्रह्म सम्यग्वेत्थ तथा व्यवहारात् । तथा च न देवाज्ञेयं ब्रह्मेत्यत आह- मन्य इति ॥ अहं मया ब्रह्म विदितं न मन्य इति सम्बन्धः । तर्हि कथं व्यवहार इत्यत अज्ञानमूलकोऽयं व्यवहार इति भावेनाह - अहमन्ये सुवेदेतीति ॥ अन्ये अज्ञानिन एवं जना अहं ब्रह्म सुवेदेति वदन्तीत्यर्थः । तर्हि त्वया ब्रह्म किं सर्वात्मनाऽविदितं नेत्याह - नो इति ॥ सर्वात्मना ब्रह्म न वेदेति नो किन्तु अल्पं वेद च । ननु यदि त्वं ब्रह्म सम्यक् न वेत्थ तर्हि अज्ञानी, स्या इत्यतो न ममाज्ञानित्वं, किन्तु ज्ञानित्वमेव । मया ब्रह्म सम्यक् विदितमिति जानत एवाज्ञानित्वात् । मया ब्रह्म सम्यङ् न विदितमिति जानतस्तु ज्ञानित्वादिति भावेन साकल्येनाज्ञेयत्वं किंचिद् ज्ञेयत्वं चोपपादयति- य इति ॥ नो ऽस्माकं मध्ये यः पुरुषो ऽहं तद् ब्रह्म सम्यग् वेदेति वेद स तद् ब्रह्म नो वेद न जानाति । तस्य परिच्छिन्नत्वात् । यश्चाहं तद्ब्रह्म सम्यङ् न वेदेति वेद, स ब्रह्मस्वरूपं वेद । तस्यापरिच्छिन्नत्वज्ञानात् ।

### **नृसिंहभिक्षुविरचिताउपनिषदार्थप्रकाशिका**

नृसिंहप्रकाशिका - त्वं तु सम्यग्वेत्थेत्यत आह- मन्य इति ॥ माम् अन्ये । अयं चतुर्मुखः परं ब्रह्म सम्यग्वेदेति वदन्ति । अहं तु परं ब्रह्म मया साकल्येन विदितं न मन्ये । अनन्तत्वात् । तर्हि ब्रह्म त्वं न वेत्थ किमित्यत आह- नो नेति ॥ न वेदेति नो । किन्तु अहं ब्रह्म मद्योग्यतानुसारेण वेद च । ब्रह्मणस्तत्तद्योग्यतानुसारेण ज्ञेयत्वात् । ब्रह्मणः साकल्येन अज्ञेयत्वमुपपाद्य उपसंहरति- यो न इति ॥ नो ऽस्माकं मध्ये यस्तु तद् ब्रह्म साकल्येन वेदेति वदति सस् तद् ब्रह्म न वेद । कुतः साकल्येनाज्ञेयत्वावेदनात् । यस् तं न वेदेति वदति असौ तद्वेद च । कुतः साकल्येनाज्ञेयत्ववेदनात् । यस्य ब्रह्म मतमित्यङ्गीकारः ॥२॥

### **श्रीसत्यप्रियतीर्थविरचिताभाष्यविवृतिः**

स. भाष्यविवृतिः - तर्हि त्वम् अस्मान् ब्रह्मोपादिश इति ब्रह्मवेदी स्या इत्यतः नाहं ब्रह्म सुबेद्मीत्याह- मन्ये विदितमिति ॥ अहं मया ब्रह्म विदितं न मन्ये । तर्हि कथं लोका व्यवाहरन् इत्यतोऽजानाना एव व्यावहार्षुरित्याशयेनाभिदधौ- अन्ये सुवेदेति ॥ अन्ये अजानाना जना अहं ब्रह्म सुवेदेति मन्यन्ते । तर्हि त्वं ब्रह्म सर्वथा किं मा स्म जाना इत्यतः लेशतो जाने श्रीजानिं कार्त्स्न्येन तु न जाने इत्याचख्यौ - नो न वेदेति । सर्वात्मना ब्रह्म न वेदेति नो किन्त्वल्पं वेद च । साकल्येनाज्ञयत्वमुपपाद्य उपसंहरति यो न इति ॥ यः नो अस्माकम् । निर्धारणे षष्टी । अहं तद् ब्रह्म सम्यग्वेदेति वेद स तद् ब्रह्म नो न जानाति नस्य परिच्छिन्नत्ववेदित्वात् । यश्व अहं तद्ब्रह्म सम्यङ् न वेद इति वेद स ब्रह्मणः रूपं वेद जानीते । तस्यापरिच्छिन्नत्ववेदित्वात् ।

व.उ.मन्त्रार्थः- त्वत्तोऽधिकस्य ममापि साकल्येन ब्रह्मज्ञानं नास्तीत्युच्यते । ये । यद्यपि अन्ये जना अयं ब्रह्मा सुवेदेति वदन्ति तथापि अहं ब्रह्मविदितं साकल्येन मया ज्ञातमिति न मन्ये इत्यर्थः । एवं सति सर्वात्मना ज्ञानं नास्तीत्यपि न मन्तव्यमित्याह - नो इति ॥ अहं सर्वात्मना ब्रह्म न वेदेति च नोक्तः किन्तु वेद च । किञ्चिज्जानामीति । एवमन्योऽपि यो जनो ऽस्माकं मध्ये ब्रह्मा अहं वेदेति मन्यते सोऽपि पुरुष तद् ब्रह्म नो वेद त जानाति । अथ यः पुरुषः ब्रह्मा अहं न वेदेति मन्यते स तद् ब्रह्म जानाति अहं ब्रह्म साकल्येन न जानामीत्यस्य यथार्थज्ञानत्वादित्यर्थः ॥२॥

### **श्रीराघवेन्द्रयतिविरचितःतलवकारोपनिषत्खण्डार्थः**

खण्डार्थः- न भवत्वन्येषां कार्त्स्न्येन ब्रह्मज्ञानित्वं, तव तु अस्ति सम्यग्ज्ञानित्वमिति पृष्ठो ब्रह्मा वक्ति मन्य इति ॥

अन्ये सम्यग्वेद ब्रह्माऽयमिति मां प्रवदन्ति । अहं तु ब्रह्म विदितं न मन्य इति योजना । तर्हि त्वमपि सर्वथा न वेत्थ किमित्यत आह- नो नेति ॥ न वेदेति नो न जानामीति न, किन्तु वेद चेति । ब्रह्मणः साकल्येनाज्ञेयत्वमुप- पाद्योपसंहरति- यो न इत्यादिना ॥ नोऽस्माकं मध्ये यस्तु ब्रह्माहं वेदेति वदति स तन्नो बेद । कुतः ? परिच्छिन्नत्ववेदनात् । अहं न वेदेति यो वेद असौ वेद च । कुतः? ब्रह्मणोऽपरिच्छिन्नत्वज्ञानात् ॥२॥

------------------------------------------------------------------------

यस्यामतं तस्य मतं मतं यस्य न वेद सः

# **उपनिषत्**

# **यस्यामतं तस्य मतं मतं यस्य न वेद सः ॥ **

# **अविज्ञातं विजानतां विज्ञातमविजानताम् ॥ ३ ॥**

## **भाष्यम्**

***यं सम्यङ् नैव जानाति कश्चिन्निरवशेषतः । ***

***सर्वात्मना विजानामीति तु यस्य मतं भवेत् ॥ ***

***तस्याज्ञातस्स भगवान् यो नैवं मन्यते सदा । ***

***ज्ञातस्तस्य तथाऽस्यैव निश्शेषमननं कृतम् ॥***

***इति यो मन्यते नास्य मतस्स पुरुषोत्तमः । ***

***नातिवेद्यो न चावेद्यस्तस्मात्स परमेश्वरः ॥***

### **श्रीव्यासतीर्थविरचितंविवरणं**

व्यासतीर्थीयम् - अत्र श्रवणमननापरोक्षज्ञानानां साकल्यागोचरत्वमुच्यते ब्रह्मणः 1 अप्रतीतेर्यो नस्तद्वेदेत्यादि व्याचष्टे - सर्वात्मनेत्यादिना ॥ योनस्तद्वेदेत्यादस्तात्पर्यमाह - नातिवेद्यइति ॥

### **श्रीवामनपण्डितविरचिताटीका**

वामनटीका- अथ दह्वमपि गुणक्रियाद्यशेषविशेषैः सह नैव ज्ञातं भवतीत्याह- अविज्ञातमिति ॥ अशेषविशेषैः सह जानीम इति वदतामविज्ञातमेव ब्रह्म अन्येषां विज्ञातं भवति । अपरिच्छिन्नमेतदिति सम्यज्ज्ञातत्वात् । अत्र. प्रमाणमाह—– सर्वात्मनेति ॥ अस्यैव निःशेषमननं कृतमित्यादिना ‘यस्यामतं नस्य मतम्' इत्यादेरभिप्रायं कथयति । क्रमविपर्यासस्तु व्युत्पादनसौकर्यापेक्षया युज्यते । ‘नूनं न वेत्थ' इति ब्रह्मवाय्वोरेव ह्यज्ञत्वापवादः । ' सुवेद' इति देवाद्यनन्तरूपब्रह्मज्ञानविधानात् । ' ब्रह्मा तु सर्वगं पश्येत्' (अनु. ३.४.७२) इति वचनाच्च । न विद्म न विजानीमः' इति वचनं तु, 'न रमावद् विशेषाणां दर्शनं शक्नुयात् क्वचित्' (अनु. ३.४.७३) इत्युक्तत्वात् तादृशानन्तविशेष- विवक्षयेत्यविरोधः । एतदेव हि भाष्ये पुरस्तादुक्तम् - ‘यं सम्यङ् नैव जानाति कश्चिन्निरवशेषतः' इति । अत्र तु भगवद्व्यतिरिक्तानां यथायोग्यपरिज्ञानाभ्यनुज्ञानं हि कृतम् । इदमेव पुनः- नातिवेद्यों नचावेद्य इति निगमयाञ्चकार । अनन्तत्वान् नातिवेद्यः । शास्त्रयोनित्वान् नचावेद्यः । किन्तु यथाशक्ति वैद्य एव ।

### **श्रीवादिराजतीर्थविरचिताप्रकाशिका**

प्रकाशिका - "सर्वात्मना विजानामि " इत्यत्र सर्वान् विजानामि विशेषत जानामि अपरोक्षतो जानामीत्यर्थः । तस्य स भगवानज्ञातः सम्यगपरोक्षतो न ज्ञात इत्यर्थः । असङ्कयातगुणस्य ब्रह्मणस्सामस्त्येन ज्ञानायांगादिति भावः । य एवं सर्वात्मना विजानामीति न मन्यते तेन स भगवान् परोक्षतो ज्ञात एव । सामस्त्यंनाज्ञातस्य हरेर्यथायोग्यं ज्ञातस्यैवानुमतत्वात् । यथाऽपरोक्षज्ञाने पूर्ववदेव योजना । तस्मात्पूर्वोक्तन्यायान्नातिवेद्यः । अतिशयेन वेद्योऽतिवेद्यः सामस्त्येन वेद्यो नेत्यर्थः । अवेद्यः सर्वथा शशविषाणवदवेद्यश्च अवेद्योऽपि न, किन्तु स्वस्वयोग्यतानुसारेण बेद्य इति भावः ।

'न विद्य न विजानीम' (ख०१) इत्युपनिषद्वाक्यस्य एतद् ब्रह्म यथाऽनुशिष्याज्जगन्नियमयंद् एतद् आन्तं विद्म विदामेत्याशां च न कुर्मः । आशिषि लोटोऽनुशासनात् । अत एव न विजानीमस् तादृशं ज्ञानं वर्तमानमप्यस्माकं नास्तीत्यर्थः । वर्तमाने हि लट् । अतो न पौनरुक्त्यम् ।

### **श्रीवेदेशतीर्थविरचितंविवरणं**

वे. विवरणम् - यो नस्तद्वेद तद्वेद नो इति बाक्यमल्पमात्रभगवत्स्वरूप- ज्ञानिनोऽपि अज्ञानित्वमुच्यत इति प्रतीतिनिरासाय व्याचष्टे - सर्वात्मनेति ॥ तस्य तेन अज्ञातस् तस्य भगवत्परिच्छिन्नत्वज्ञानित्वादितिभावः । न वेदेति वेद च इति वाक्यमज्ञानिनो ज्ञानित्वमुच्यत इति प्रतीतिनिरासाय व्याचष्टे- यो नैवमिति ॥ एवं सर्वात्मना विजानामीति । तस्य भगवदपरिच्छिन्नत्व- ज्ञानित्वादितिभावः ।

यद्वाऽविज्ञातं विजानतां विज्ञातमविजानतामि'ति वाक्यं व्याचष्टे- सर्वात्मनेत्यादिना ॥ ‘मतं यस्य न वेद स' इत्येतत्पूर्वोक्तशङ्कापरिहाराय व्याचष्टे - तथास्यैवेति ॥ अस्तु सर्वात्मना विजानामीत्यादिज्ञान्यज्ञानी । एवं न जानामीत्यादिज्ञानी तु ज्ञानी ततः किमित्यत आह- नेति ॥ यस्मात्तथा ज्ञान्यज्ञानी तस्मात्परमेश्वरो नातिवेद्यः साकल्येन ज्ञातुमशक्य इति सिद्धम् । यस्मात्तथा ज्ञानी सम्यक् ज्ञानी तस्मात्सर्वात्मनाऽवेद्योऽपि न किन्तु किञ्चिद्वेद्यश्चेति सिद्धमित्यर्थः ।

### **श्रीवेदेशतीर्थविरचितश्रुत्यर्थः**

वे. श्रुत्यर्थः- यस्य येन मया ब्रह्म अमतं सम्यङ्ग् मननविषयीकृतं न भवतीति मतं मननविषयीकृतम् । तस्य तेन ब्रह्म मतं मननविषयीकृतम् । ब्रह्मापरिच्छिन्नत्वमननात् । यस्य येन मया ब्रह्म सम्यक् मतमिति मतं ज्ञातं स न वेद । तस्य परिच्छिन्नत्वज्ञानात् ॥३॥

### **नृसिंहभिक्षुविरचिताउपनिषदार्थप्रकाशिका**

नृसिंहप्रकाशिका - तस्य ब्रह्म मतम् उक्तहेतोर् यस्य ब्रह्म मतमित्यङ्गीकारः सः न वेद न मनुते उक्त हेतोः । विजानतां ब्रह्म साकल्येनापरोक्षज्ञानविषय इत्यङ्गीकारवताम् । तद् अविज्ञातम् । उक्तहेतोः । अविजानताम् उक्तविपरीतानां विज्ञातम् उक्तहेतोः । अनेन श्रवणमननापरोक्षज्ञानानां साकल्येनाविषयत्वं योग्यतानुसारविषयत्वं ब्रह्मलक्षणमुक्तं भवति ॥३॥

### **श्रीसत्यप्रियतीर्थविरचिताभाष्यविवृतिः**

स. भाष्यविवृतिः- यस्य ब्रह्म अमतं मननाविषय इति मतम् अङ्गीकारस् तस्य ब्रह्म मतम् । अपरिच्छेतृत्वात् । यस्य ब्रह्म मतं साकल्येन मननविषय इति मतम् अभ्युपगमः स न वेद न मन्यते । परिच्छेदकत्वात् । विजानतां साकल्येन ब्रह्म ध्यायाम इति जानतां साकल्येन ब्रह्म अपरोक्ष्यकार्ष्णेति बुध्यमानानां वा । अविज्ञातम् अज्ञातम् अनपरोक्षीकृतमिति वा । पूर्वोक्तादेव हेतोर् विज्ञातमविजानतां साकल्येन ब्रह्म नाध्याषिष्ये इति ध्यायताम् । साकल्येन ब्रह्म नापरोक्ष्याकार्ष्णेति अपरोक्षीकुर्वाणानां वाविज्ञातं ध्यानविषयो परोक्षज्ञानविषयो वा । प्रागुक्तयुक्तेरेव ।

### **श्रीवरदतीर्थभिक्षुविरचिताटीका**

वरदतीर्थीयम्- 'यद्वाचानभ्युदितं ' इत्यादेस्तात्पर्यमाह - यं सम्यगिति ॥ ब्रह्मणः साकल्येन ज्ञेयत्वं नास्तीत्युपपाद्यते ' यदिमन्यसे सुवेदे ' त्यादिना । तस्य तात्पर्यार्थः- सर्वात्मनेति ॥ ' यस्यामतं तस्यामतं' इत्यस्यार्थस् तथा अस्यैव निःशेषमननम्’इति । मथितार्थमाह- नातिवेद्य इति ॥

ब.उ.मन्त्रार्थः- एवं साकल्येन मननविषयत्वमपि विष्णोर्नास्तीत्युच्यते यस्यामतमिति ॥ एवमेव ध्यानविषयत्वं च साकल्येन नास्तीत्युच्यते अविज्ञातमिति ॥

### **श्रीराघवेन्द्रयतिविरचितःतलवकारोपनिषत्खण्डार्थः**

खण्डार्थः– यो न इत्यादिना साकल्येन श्रवणागोचरत्वमुक्त्वा मननगोचरत्वं चाह- यस्येति ॥ यस्य ब्रह्मामतम् । अविचारितमिति मतं बुद्धिस् तस्य पुंसो ब्रह्म मतं विचारितम् अनन्तत्वज्ञानात् । यस्य ब्रह्म मतं विचारितमिति मतं बुद्धिः स न वेद अनन्तत्वाज्ञानात् । साक्षात्कारोऽपि साकल्येन नेत्याह- अविज्ञातमिति ॥

वयं ब्रह्म साक्षात्कृतवन्त इति विजानताम् अविज्ञातम्, ब्रह्मानन्त्याविज्ञानात् । अविजानताम् उक्तरीत्या ज्ञानहीनानां, नास्माभिर् ब्रह्म सम्यक् साक्षात्कृतमित्यर्थो ऽनन्तत्वंवेदनादित्यर्थः । तदाह भाष्ये
-

सर्वात्मना विजानामीति तु यस्य मतं भवेत् ।

यस्याज्ञातस्स भगवान् यो नैवं मन्यते सदा ॥

ज्ञातस्तस्य तथाऽस्यैव निश्शेषं मननं कृतम् ।

इति यो मन्यते नास्य मतस्य पुरुषोत्तमः ॥

नातिवेद्यो न चावेद्यस्तस्मात् स पुरुषोत्तमः । इति ॥ ३ ॥

