+++
title = "०२"

+++
## खण्डः
 

योऽसौ साम्नः प्रत्तिं वेद प्र हास्मै दीयते १   
ददा इति ह वा
अयमग्निर्दीप्यते तथेति वायुः पवते हन्तेति
चन्द्र मा ओमित्यादित्यः २   
एषा ह वै साम्नः प्रत्तिः एतां ह वै साम्नः
प्रत्तिं सुदक्षिणः क्षैमिर्विदां चकार ३   
तां हैतां होतुर्वाज्ये
गायेन्मैत्रावरुणस्य वा तां ददा३   
तथा३   
हन्ता३   
हिम्भा ओवा इति प्र ह
वा अस्मै दीयते ४   
सोऽप्यन्यान्बहूनुपर्युपरि य एवमेतां साम्नः प्रत्तिं वेद
५   
य उ ह वा अबन्धुर्बन्धुमत्साम वेद यत्र हाप्येनं न विदुर्यत्र रोषन्ति
यत्र परीव चक्षते तद्धापि
श्रैष्ठ्यमाधिपत्यमन्नाद्यम्पुरोधाम्पर्येति
६   
अग्निर्ह वा अबन्धुर्बन्धुमत्साम कस्माद्वा ह्येनं दार्वोः कस्माद्वा
पर्यावृत्य मन्थन्ति स श्रैष्ठ्यायाधिपत्याया-न्नाद्याय पुरोधायै
जायते ७   
स यत्र ह वा अप्येवंविदं न विदुर्यत्र रोषन्ति यत्र 

परीव चक्षते तद्धापि श्रैष्ठ्यमाधिपत्यमन्नाद्यम्पुरोधाम्पर्येति ८   
६   


द्वितीयेऽनुवाके प्रथमः खण्डः

## खण्डः 

 

स्वयमु तत्र यत्रैनं विदुः १   
सुदक्षिणो ह वै क्षैमिः प्राचीनशालिर्जाबालौ
ते ह सब्रह्मचारिण आसुः २   
ते हेमे बहु जप्यस्य चान्यस्य चानूचिरे
प्राचीनशा-लिश्च जाबालौ च ३   
अथ ह स्म सुदक्षिणः क्षैमिर्यदेव
यज्ञस्याञ्जो यत्सुविदितं तद्ध स्मैव पृच्छति ४   
त उ ह वा अपोदिता
व्याक्रोशमानाश्चेरुश्शूद्रो दुरनूचान ह स्म सुदक्षिणं
क्षैमिमाक्रोशन्ति प्राचीनशालिश्च जाबालौ च ५   
स ह स्माह
सुदक्षिणः क्षैमिर्यत्र भूयिष्ठाः कुरुपञ्चालास्समाअता भवितारस्तन्न
एष संवादो नानुपदृष्टे शूद्रा इव संवदिष्यामह इति ६   
ता उ ह वै जाबालौ
दि-दीक्षाते शुक्रश्च गोश्रुश्च तयोर्ह प्राचीनशालिर्वृत उद्गाता ७   
स
तद्ध सुदक्षि-णोऽनुबुबुधे जाबालौ हादीक्षिषातामिति स ह
सङ्ग्रहीतारमुवाचानयस्वारे 

जाबालौ हादीक्षिषातां तद्गमिष्याव इति ८   
७   


द्वितीयेऽनुवाके द्वितीयः खण्डः

## खण्डः 

 

तस्य ह ज्ञातिका अश्रुमुखा इवासुरन्यतरां वा अयमुपागादिति १   
अथ ह स्म वै यः
पुरा ब्रह्मवाद्यं वदत्यन्यतरामुपागादिति ह स्मैनम्मन्यन्ते अथो ह
स्मै-नम्मृतमिवैवोपासते २   
तं ह सङ्ग्रहीतोवाचाथ यद्भगवस्ते
ताभ्यां न कुशलं कथेत्थमात्थेति ३   
ओमिति होवाच गन्तव्यम्म
आचार्यस्सुयमानमन्यतेति ४   
स ह रथमास्थाय
प्रधावयां चकार तं ह स्म प्रतीक्षन्ते ५   
कं जानीतेति सुदक्षिण इति
न वै नूनं स इदमभ्यवेयादिति स एवेति ६   
स ह
सोपानादेवान्त-र्वेद्यवस्थायोवाचाङ्ग
न्वित्थं गृहपता३   
इति तं ह नानूदतिष्ठासत् स होवाचा-नूत्थाता म एधि
कृष्णाजिनोऽसी ति तदिमे कुरुपञ्चाला अविदुरनूत्थातैव त इति
होचुः ७   
तं ह कनीयान्भ्रातोवाचानूत्तिष्ठ भगव उद्गातारमिति तं हानूत्तस्थौ
८   
स होवाच त्रिर्वै गृहपते पुरुषो जायते पितुरेवाग्रेऽधि जायतेऽथ मातुरथ
यज्ञात् ९   
त्रिर्वेव म्रियत इति स यद्ध वा एनमेतत्पिता योन्यां रेतो भूतं
सिञ्चति 

१०   
८   


द्वितीयेऽनुवाके तृतीयः खण्डः

## खण्डः 

 

तत्प्रथमम्म्रियते १   
अन्धमिव वै तमो योनिः लोहितस्तोको वा वै स
तदा-भवत्यपां वा स्तोकः किं हि स तदाभवति २   
स यस्तां
देवतां वेद यां च स ततोऽनुसम्भवति या चैनं तम्मृत्युमतिवहति स उद्गाता
मृत्युमतिवहतीति ३   
अथ य एनमेतद्दीक्षयन्ति तद्द्वितीयम्म्रियते
वपन्ति केशश्मश्रूणि निकृन्तन्ति नखान्प्रत्यञ्जन्त्यङ्गानि
प्रत्यचत्यङ्गुलीः अपवृतोऽपवेष्टित आस्ते न जुहोति न
यजते न योषितं चरति अमानुषीं वाचं वदति मृतस्य वावैष तदा रूपम्भवति ४   
स
यस्तां देवतां वेद यां च स ततोऽनुसम्भवति या चैनं तम्मृत्युमतिवहति
स उद्गाता मृत्युमतिवहतीति ५   
अथ य एनमेतदस्माल्लोकात्प्रेतं चित्या-मादधति
तद्तृतीयम्म्रियते ६   
स यस्तां देवतां वेद यां च स ततोऽनुसम्भवति या चैनं
तम्मृत्युमतिवहति स उद्गाता मृत्युमतिवहतीति ७   
एतावद्धैवोक्त्वा
रथमास्थाय प्रधावयां चकार ८   
तं ह जाबालम्प्रत्येतं
कनीयान्भ्रातोवाच का-म्भवञ्छूद्र को वाचमवादीति हस्तिना
गाधमैषीरिति ९   
प्र हैवैनं तच्छशंस यः कथमवोचद्भगव इति
यस्त्रयाणाम्मृत्यूनां साम्नातिवाहं वेद स उद्गाता 

मृत्युमतिवहतीति १०   
९   


द्वितीयेऽनुवाके चतुर्थः खण्डः

## खण्डः 

 

तं वाव भगवस्ते पितोद्गातारममन्यतेति होवाच तदु ह प्राचीनशाला विदुर्य
एषामयं वृत उद्गातास तस्मिन्ह नानुविदुः १   
ते होचुरनुधावत
काण्ड्वियमिति तं हानुसस्रुः ते ह काण्ड्वियमुद्गातारं
चक्रिरे ब्रह्माणम्प्राचीनशालिम् २   
तं हाभ्यवेक्ष्योवाचैवमेष
ब्राह्मणो मोघाय वादाय नाग्लायत् स नाणु सा-म्नोऽन्विच्छतीति अति
हैवैनं तच्चक्रे ३   
स यद्ध वा एनमेतत्पिता योन्यां रेतो भूतं
सिञ्चत्यादित्यो हैनं तद्योन्यां रेतो भूतं सिञ्चति स हास्य तत्र
मृत्योरीशे ४   
अथो यदेवैनमेतत्पिता योन्यां रेतो भूतं सिञ्चति तद्ध
वाव स ततोऽनुसम्भवति प्राणं च यदा ह्येव रेतस्सिक्तम्प्राण आविशत्यथ
तत्सम्भवति ५   
अथो यदेवैनमेतद्दीक्षयन्त्यग्निर्हैवैनं तद्योन्यां
रेतो भूतं सिञ्चति स हैवास्य तत्र मृत्योरीशे ६   
अथो यामेवैतां
वैसर्जनीयामाहुतिमध्वर्युर्जुहोति तामेव स
ततोऽनुसम्भवति छन्दांसि चैव ७   
अथ य एनमेतदस्माल्लोकात्प्रेतं
चित्यामादधति चन्द्र मा हैवैनं तद्योन्यां रेतो भूतां सिञ्चति स उ
हैवास्य तत्र मृत्योरीशे ८   
अथो यदेवैनमेतदस्माल्लोकात्प्रेतं
चित्यामादधत्यथो या एवैता अवोक्षणीया आपस्ता एव स ततोऽनुसम्भवति
प्राणम्वेव प्राणो ह्यापः ९   
तं ह वा एवंवि-दुद्गाता
यजमानमोमित्येतेनाक्षरेणादित्यम्मृत्युमतिवहति
वागित्यग्निं हुमिति वायुम्भा इति चन्द्र मसम् १०   
तान्वा
एतान्मृत्यून्साम्नोद्गातात्मानं च
यजमानं चातिवहत्योमित्येतेनाक्षरेण प्राणेनामुनादित्येन ११   
तस्यैष
श्लोक उतैषां ज्येष्ठ उत वा कनिष्ठ उतैषाम्पुत्र उत वा पितैषामेको ह
देवो मनसि प्रविष्टः पूर्वो ह जज्ञे स उ गर्भेऽन्तरिति १२
तद्यदेषोऽभ्युक्त इममेव पुरुषं
योऽयमाछन्नोऽन्तरोमित्येतेनैवाक्षरेण प्राणेनैवामुनैवादित्येन १३   
१०   


द्वितीयेऽनुवाके पञ्चमः खण्डः


द्वितीयोऽनुवाकस्समाप्तः 
