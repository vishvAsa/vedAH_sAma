+++
title = "पद-भाष्यम्"

+++


श्रीमच्छङ्करभगवत्पूज्यपादविरचितम्

# केनोपनिषत्पदभाष्यम्

**


# प्रथमः खण्डः

‘केनेषितम्’ इत्याद्योपनिषत्परब्रह्मविषया वक्तव्येति
नवमस्याध्यायस्यारम्भः ।
प्रागेतस्मात्कर्माण्यशेषतः परिसमापितानि,
समस्तकर्माश्रयभूतस्य च
प्राणस्योपासनान्युक्तानि, कर्माङ्गसामविषयाणि
च । अनन्तरं च गायत्रसामविषयं दर्शनं वंशान्तमुक्तं कार्यम् ।
सर्वमेतद्यथोक्तं कर्म च ज्ञानं च सम्यगनुष्ठितं
निष्कामस्य मुमुक्षोः सत्त्वशुद्ध्यर्थं भवति । सकामस्य तु ज्ञानरहितस्य
केवलानि श्रौतानि स्मार्तानि च कर्माणि दक्षिणमार्गप्रतिपत्तये
पुनरावृत्तये च भवन्ति । स्वाभाविक्या त्वशास्त्रीयया
प्रवृत्त्या पश्वादिस्थावरान्ता अधोगतिः स्यात् ।
‘अथैतयोः पथोर्न कतरेणचन तानीमानि क्षुद्राण्यसकृदावर्तीनि
भूतानि भवन्ति जायस्व म्रियस्वेत्येतत्तृतीयं स्थानम्’ (छा. उ. ५ ।
१० । ८) इति श्रुतेः ; ‘प्रजा ह तिस्रोऽत्यायमीयुः’ (ऐ. आ. २ । १ ।
१), ( ऋ. मं. ८ । १०१ । १४) इति च मन्त्रवर्णात् । विशुद्धसत्त्वस्य तु
निष्कामस्यैव बाह्यादनित्यात्साध्यसाधनसम्बन्धादिहकृतात्पूर्वकृताद्वा
संस्कारविशेषोद्भवाद्विरक्तस्य प्रत्यगात्मविषया जिज्ञासा प्रवर्तते ।
तदेतद्वस्तु प्रश्नप्रतिवचनलक्षणया श्रुत्या प्रदर्श्यते ‘केनेषितम्’
इत्याद्यया । काठके चोक्तम् ‘पराञ्चि खानि व्यतृणत्स्वयम्भूस्तस्मात्पराङ्
पश्यति नान्तरात्मन् । कश्चिद्धीरः
प्रत्यगात्मानमैक्षदावृत्तचक्षुरमृतत्वमिच्छन्’
(क. उ. २ । १ । १) इत्यादि । ‘परीक्ष्य लोकान्कर्मचितान्ब्राह्मणो
निर्वेदमायान्नास्त्यकृतः कृतेन । तद्विज्ञानार्थं स
गुरुमेवाभिगच्छेत्समित्पाणिः श्रोत्रियं ब्रह्मनिष्ठम्’ (मु. उ.
१ । २ । १२) इत्याद्याथर्वणे च । एवं हि विरक्तस्य प्रत्यगात्मविषयं
विज्ञानं श्रोतुं मन्तुं विज्ञातुं च सामर्थ्यमुपपद्यते, नान्यथा ।
एतस्माच्च प्रत्यगात्मब्रह्मविज्ञानात्संसारबीजमज्ञानं
कामकर्मप्रवृत्तिकारणमशेषतो निवर्तते, ‘तत्र को
मोहः कः शोक एकत्वमनुपश्यतः’ (ई. उ. ७) इति मन्त्रवर्णात् , ‘तरति
शोकमात्मवित्’ (छा. उ. ७ । १ । ३) ‘भिद्यते हृदयग्रन्थिश्छिद्यन्ते
सर्वसंशयाः । क्षीयन्ते चास्य कर्माणि तस्मिन्दृष्टे परावरे’ (मु. उ.
२ । २ । ९) इत्यादिश्रुतिभ्यश्च । कर्मसहितादपि ज्ञानादेतत्सिध्यतीति
चेत् , न ; वाजसनेयके तस्यान्यकारणत्ववचनात् । ‘जाया मे स्यात्’ (बृ.
उ. १ । ४ । १७) इति प्रस्तुत्य ‘पुत्रेणायं लोको जय्यो नान्येन कर्मणा,
कर्मणा पितृलोको विद्यया देवलोकः’ (बृ. उ. १ । ५ । १६)
इत्यात्मनोऽन्यस्य लोकत्रयस्य कारणत्वमुक्तं
वाजसनेयके । तत्रैव च पारिव्राज्यविधाने हेतुरुक्तः ‘किं
प्रजया करिष्यामो येषां नोऽयमात्मायं लोकः’ (बृ. उ. ४ । ४ ।
२२) इति । तत्रायं हेत्वर्थः —
प्रजाकर्मतत्संयुक्तविद्याभिर्मनुष्यपितृदेवलोकत्रयसाधनैरनात्मलोकप्रतिपत्तिकारणैः
किं करिष्यामः । न चास्माकं लोकत्रयमनित्यं साधनसाध्यमिष्टम् , येषामस्माकं
स्वाभाविकोऽजोऽजरोऽमृतोऽभयो न वर्धते कर्मणा नो कनीयान्नित्यश्च लोक
इष्टः । स च
नित्यत्वान्नाविद्यानिवृत्तिव्यतिरेकेणान्यसाधननिष्पाद्यः ।
तस्मात्प्रत्यगात्मब्रह्मविज्ञानपूर्वकः सर्वैषणासन्न्यास एव कर्तव्य इति ।
कर्मसहभावित्वविरोधाच्च प्रत्यगात्मब्रह्मविज्ञानस्य । न
ह्युपात्तकारकफलभेदविज्ञानेन कर्मणा
प्रत्यस्तमितसर्वभेददर्शनस्य प्रत्यगात्मब्रह्मविषयस्य
सहभावित्वमुपपद्यते, वस्तुप्राधान्ये सति
अपुरुषतन्त्रत्वाद्ब्रह्मविज्ञानस्य ।
तस्माद्दृष्टादृष्टेभ्यो बाह्यसाधनसाध्येभ्यो विरक्तस्य
प्रत्यगात्मविषया ब्रह्मजिज्ञासेयम्
‘केनेषितम्’ इत्यादिश्रुत्या प्रदर्श्यते ।
शिष्याचार्यप्रश्नप्रतिवचनरूपेण कथनं तु
सूक्ष्मवस्तुविषयत्वात्सुखप्रतिपत्तिकारणं भवति ।
केवलतर्कागम्यत्वं च दर्शितं भवति ॥

केनेषितं पतति प्रेषितं मनः केन प्राणः प्रथमः प्रैति युक्तः ।  
केनेषितां वाचमिमां वदन्ति चक्षुःश्रोत्रं क उ देवो युनक्ति ॥ १ ॥

‘नैषा तर्केण मतिरापनेया’ (क. उ. १ । २ । ९) इति श्रुतेश्च ।
‘आचार्यवान्पुरुषो वेद’ (छा. उ. ६ । १४ । २)
‘आचार्याद्धैव विद्या विदिता साधिष्ठं प्रापदिति’ (छा. उ. ४ । ९ । ३)
‘तद्विद्धि प्रणिपातेन’ (भ. गी. ४ । ३४) इत्यादिश्रुतिस्मृतिनियमाच्च
कश्चिद्गुरुं ब्रह्मनिष्ठं विधिवदुपेत्य प्रत्यगात्मविषयादन्यत्र
शरणमपश्यन्नभयं नित्यं शिवमचलमिच्छन्पप्रच्छेति कल्प्यते —
केनेषितमित्यादि । केन इषितं केन कर्त्रा इषितम् इष्टमभिप्रेतं सत्
मनः पतति गच्छति स्वविषयं प्रतीति सम्बध्यते । इषेराभीक्ष्ण्यार्थस्य
गत्यर्थस्य चेहासम्भवादिच्छार्थस्यैवैतद्रूपमिति गम्यते ।
इषितमिति इट्प्रयोगस्तु च्छान्दसः । तस्यैव प्रपूर्वस्य
नियोगार्थे प्रेषितमित्येतत् । तत्र प्रेषितमित्येवोक्ते
प्रेषयितृप्रेषणविशेषविषयाकाङ्क्षा स्यात् — केन प्रेषयितृविशेषेण, कीदृशं
वा प्रेषणमिति । इषितमिति तु विशेषणे सति तदुभयं निवर्तते,
कस्येच्छामात्रेण
प्रेषितमित्यर्थविशेषनिर्धारणात् ।
यद्येषोऽर्थोऽभिप्रेतः स्यात् , केनेषितमित्येतावतैव
सिद्धत्वात्प्रेषितमिति न
वक्तव्यम् । अपि च शब्दाधिक्यादर्थाधिक्यं युक्तमिति इच्छया कर्मणा
वाचा वा केन प्रेषितमित्यर्थविशेषोऽवगन्तुं युक्तः । न, प्रश्नसामर्थ्यात्
; देहादिसङ्घातादनित्यात्कर्मकार्याद्विरक्तः अतोऽन्यत्कूटस्थं नित्यं
वस्तु बुभुत्समानः पृच्छतीति सामर्थ्यादुपपद्यते । इतरथा
इच्छावाक्कर्मभिर्देहादिसङ्घातस्य प्रेरयितृत्वं
प्रसिद्धमिति प्रश्नोऽनर्थक एव स्यात् । एवमपि
प्रेषितशब्दस्यार्थो न प्रदर्शित एव । न ; संशयवतोऽयं
प्रश्न इति प्रेषितशब्दस्यार्थविशेष उपपद्यते । किं
यथाप्रसिद्धमेव कार्यकरणसङ्घातस्य
प्रेषयितृत्वम् , किं वा सङ्घातव्यतिरिक्तस्य
स्वतन्त्रस्येच्छामात्रेणैव मनआदिप्रेषयितृत्वम् , इत्यस्यार्थस्य
प्रदर्शनार्थं केनेषितं पतति प्रेषितं मन इति
विशेषणद्वयमुपपद्यते । ननु स्वतन्त्रं मनः
स्वविषये स्वयं पततीति प्रसिद्धम् ; तत्र कथं प्रश्न उपपद्यते इति,
उच्यते — यदि स्वतन्त्रं मनः प्रवृत्तिनिवृत्तिविषये स्यात् ,
तर्हि सर्वस्यानिष्टचिन्तनं न स्यात् । अनर्थं च
जानन्सङ्कल्पयति । अभ्यग्रदुःखे च कार्ये
वार्यमाणमपि प्रवर्तत एव मनः । तस्माद्युक्त एव
केनेषितमित्यादिप्रश्नः ।
केन प्राणः युक्तः नियुक्तः प्रेरितः सन् प्रैति गच्छति स्वव्यापारं
प्रति । प्रथम इति प्राणविशेषणं स्यात् ,
तत्पूर्वकत्वात्सर्वेन्द्रियप्रवृत्तीनाम् ।
केन इषितां वाचम् इमां शब्दलक्षणां वदन्ति लौकिकाः । तथा चक्षुः श्रोत्रं च
स्वे स्वे विषये क उ देवः द्योतनवान् युनक्ति नियुङ्क्ते प्रेरयति ॥

श्रोत्रस्य श्रोत्रं मनसो मनो यद्वाचो ह वाचं स उ प्राणस्य प्राणः ।  
चक्षुषश्चक्षुरतिमुच्य धीराः प्रेत्यास्माल्लोकादमृता भवन्ति ॥ २ ॥

एवं पृष्टवते योग्यायाह गुरुः । शृणु यत् त्वं पृच्छसि, मनआदिकरणजातस्य को
देवः स्वविषयं प्रति प्रेरयिता कथं वा प्रेरयतीति । श्रोत्रस्य श्रोत्रं
शृणोत्यनेनेति श्रोत्रम् , शब्दस्य श्रवणं प्रति करणं शब्दाभिव्यञ्जकं
श्रोत्रमिन्द्रियम् , तस्य श्रोत्रं सः यस्त्वया पृष्टः
‘चक्षुःश्रोत्रं क उ देवो युनक्ति’ (के. उ. १ ।
१) इति । असावेवंविशिष्टः श्रोत्रादीनि नियुङ्क्त इति वक्तव्ये,
नन्वेतदननुरूपं प्रतिवचनं श्रोत्रस्य श्रोत्रमिति । नैष
दोषः, तस्यान्यथा विशेषानवगमात् । यदि हि श्रोत्रादिव्यापारव्यतिरिक्तेन
स्वव्यापारेण विशिष्टः श्रोत्रादिनियोक्ता अवगम्येत दात्रादिप्रयोक्तृवत्
, तदेदमननुरूपं प्रतिवचनं स्यात् । न त्विह श्रोत्रादीनां प्रयोक्ता
स्वव्यापारविशिष्टो लवित्रादिवदधिगम्यते । श्रोत्रादीनामेव
तु संहतानां व्यापारेणालोचनसङ्कल्पाध्यवसायलक्षणेन
फलावसानलिङ्गेनावगम्यते — अस्ति
हि श्रोत्रादिभिरसंहतः, यत्प्रयोजनप्रयुक्तः श्रोत्रादिकलापः
गृहादिवदिति । संहतानां परार्थत्वादवगम्यते
श्रोत्रादीनां प्रयोक्ता । तस्मादनुरूपमेवेदं
प्रतिवचनं श्रोत्रस्य श्रोत्रमित्यादि । कः पुनरत्र पदार्थः
श्रोत्रस्य श्रोत्रमित्यादेः ? न ह्यत्र श्रोत्रस्य श्रोत्रान्तरेणार्थः,
यथा प्रकाशस्य प्रकाशान्तरेण । नैष दोषः । अयमत्र पदार्थः — श्रोत्रं
तावत्स्वविषयव्यञ्जनसमर्थं दृष्टम् । तत्तु
स्वविषयव्यञ्जनसामर्थ्यं श्रोत्रस्य
चैतन्ये ह्यात्मज्योतिषि नित्येऽसंहते सर्वान्तरे सति भवति, न असति इति ।
अतः श्रोत्रस्य श्रोत्रमित्याद्युपपद्यते । तथा च श्रुत्यन्तराणि —
‘आत्मनैवायं ज्योतिषास्ते’ (बृ. उ. ४ । ३ । ६) ‘तस्य भासा सर्वमिदं
विभाति’ (मु. उ. २ । २ । १०) ‘येन सूर्यस्तपति तेजसेद्धः’ (तै. ब्रा. ३ ।
१२ । ९ । ७) इत्यादीनि । ‘यदादित्यगतं तेजो जगद्भासयतेऽखिलम् । ’ (भ.
गी. १५ । १२) ‘क्षेत्रं क्षेत्री तथा कृत्स्नं प्रकाशयति भारत’ (भ. गी.
१३ । ३३) इति च गीतासु । काठके च ‘नित्यो नित्यानां चेतनश्चेतनानाम्’ (क.
उ. २ । २ । १३) इति । श्रोत्राद्येव सर्वस्यात्मभूतं चेतनामिति
प्रसिद्धम् ; तदिह निवर्त्यते । अस्ति किमपि
विद्वद्बुद्धिगम्यं सर्वान्तरतमं कूटस्थमजमजरममृतमभयं
श्रोत्रादेरपि श्रोत्रादि तत्सामर्थ्यनिमित्तम् इति प्रतिवचनं
शब्दार्थश्चोपपद्यत एव । तथा मनसः अन्तःकरणस्य मनः ।
न ह्यन्तःकरणम् अन्तरेण चैतन्यज्योतिषो दीधितिं
स्वविषयसङ्कल्पाध्यवसायादिसमर्थं
स्यात् । तस्मान्मनसोऽपि मन इति । इह बुद्धिमनसी एकीकृत्य निर्देशो मनस
इति । यद्वाचो ह वाचम् ; यच्छब्दो यस्मादर्थे श्रोत्रादिभिः सर्वैः
सम्बध्यते — यस्माच्छ्रोत्रस्य श्रोत्रम् , यस्मान्मनसो मन इत्येवम् ।
वाचो ह वाचमिति द्वितीया प्रथमात्वेन विपरिणम्यते, प्राणस्य प्राण
इति दर्शनात् । वाचो ह वाचमित्येतदनुरोधेन प्राणस्य प्राणमिति
कस्माद्द्वितीयैव न क्रियते ? न ; बहुनामनुरोधस्य
युक्तत्वात् । वाचमित्यस्य वागित्येतावद्वक्तव्यं स
उ प्राणस्य प्राण इति शब्दद्वयानुरोधेन ; एवं हि बहूनामनुरोधो युक्तः
कृतः स्यात् । पृष्टं च वस्तु प्रथमयैव निर्देष्टुं युक्तम् । स
यस्त्वया पृष्टः प्राणस्य प्राणाख्यवृत्तिविशेषस्य प्राणः, तत्कृतं
हि प्राणस्य प्राणनसामर्थ्यम् । न ह्यात्मनानधिष्ठितस्य
प्राणनमुपपद्यते, ‘को ह्येवान्यात्कः
प्राण्याद्यदेष आकाश आनन्दो न स्यात्’ (तै. उ. २ । ७ । १)
‘ऊर्ध्वं प्राणमुन्नयत्यपानं प्रत्यगस्यति’ (क. उ. २ । २ । ३)
इत्यादिश्रुतिभ्यः । इहापि च वक्ष्यते ‘येन प्राणः प्रणीयते
तदेव ब्रह्म त्वं विद्धि’ (के. उ. १ । ८) इति ।
श्रोत्रादीन्द्रियप्रस्तावे
घ्राणस्येव प्राणस्य न तु युक्तं ग्रहणम् । सत्यमेवम् । प्राणग्रहणेनैव तु
घ्राणस्य ग्रहणं कृतमेव मन्यते श्रुतिः । सर्वस्यैव करणकलापस्य
यदर्थप्रयुक्ता प्रवृत्तिः, तद्ब्रह्मेति प्रकरणार्थो
विवक्षितः । तथा चक्षुषश्चक्षुः रूपप्रकाशकस्य चक्षुषो
यद्रूपग्रहणसामर्थ्यं
तदात्मचैतन्याधिष्ठितस्यैव ।
अतश्चक्षुषश्चक्षुः । प्रष्टुः पृष्टस्यार्थस्य
ज्ञातुमिष्टत्वात् श्रोत्रादेः श्रोत्रादिलक्षणं यथोक्तं ब्रह्म
‘ज्ञात्वा’ इत्यध्याह्रियते ; अमृता भवन्ति इति
फलश्रुतेश्च । ज्ञानाद्ध्यमृतत्वं प्राप्यते । ज्ञात्वा
अतिमुच्य इति सामर्थ्यात् श्रोत्रादिकरणकलापमुज्झित्वा — श्रोत्रादौ
ह्यात्मभावं कृत्वा, तदुपाधिः सन् , तदात्मना जायते म्रियते
संसरति च । अतः श्रोत्रादेः श्रोत्रादिलक्षणं ब्रह्मात्मेति
विदित्वा, अतिमुच्य श्रोत्राद्यात्मभावं परित्यज्य — ये
श्रोत्राद्यात्मभावं परित्यजन्ति, ते धीराः धीमन्तः । न
हि विशिष्टधीमत्त्वमन्तरेण श्रोत्राद्यात्मभावः शक्यः परित्युक्तम् ।
प्रेत्य व्यावृत्य अस्मात् लोकात् पुत्रमित्रकलत्रबन्धुषु
ममाहम्भावसंव्यवहारलक्षणात् , त्यक्तसर्वैषणा
भूत्वेत्यर्थः । अमृताः अमरणधर्माणः भवन्ति । ‘न
कर्मणा न प्रजया धनेन त्यागेनैके अमृतत्वमानशुः’ (तै. ना. २८)
‘पराञ्चि खानि व्यतृणत् . . . आवृत्तचक्षुरमृतत्वमिच्छन्’ (क. उ.
२ । १ । १) ‘यदा सर्वे प्रमुच्यन्ते . . . अत्र ब्रह्म समश्नुते’ (क. उ.
२ । ३ । १४) इत्यादिश्रुतिभ्यः । अथवा, अतिमुच्येत्यनेनैवैषणात्यागस्य
सिद्धत्वात् अस्माल्लोकात्प्रेत्य अस्माच्छरीरादपेत्य मृत्वेत्यर्थः ॥

न तत्र चक्षुर्गच्छति न वाग्गच्छति नो मनः ।  
न विद्मो न विजानीमो यथैतदनुशिष्यात् ॥ ३ ॥

यस्माच्छ्रोत्रादेरपि श्रोत्राद्यात्मभूतं ब्रह्म, अतः न तत्र
तस्मिन्ब्रह्मणि चक्षुः गच्छति, स्वात्मनि
गमनासम्भवात् । तथा न वाक् गच्छति । वाचा हि शब्द
उच्चार्यमाणोऽभिधेयं प्रकाशयति यदा, तदाभिधेयं
प्रति वाग्गच्छतीत्युच्यते । तस्य च शब्दस्य तन्निर्वर्तकस्य च
करणस्यात्मा ब्रह्म । अतो न वाग्गच्छति । यथाग्निर्दाहकः
प्रकाशकश्चापि सन् न ह्यात्मानं प्रकाशयति दहति वा, तद्वत् । नो मनः
मनश्चान्यस्य सङ्कल्पयितृ अध्यवसातृ च सत् नात्मानं
सङ्कल्पयत्यध्यवस्यति च, तस्यापि
ब्रह्मात्मेति । इन्द्रियमनोभ्यां हि वस्तुनो विज्ञानम् ।
तदगोचरत्वात् न विद्मः तद्ब्रह्म ईदृशमिति । अतो न विजानीमः यथा येन
प्रकारेण एतत् ब्रह्म अनुशिष्यात् उपदिशेच्छिष्यायेत्यभिप्रायः । यद्धि
करणगोचरः, तदन्यस्मै उपदेष्टुं शक्यं जातिगुणक्रियाविशेषणैः । न
तज्जात्यादिविशेषणवद्ब्रह्म । तस्माद्विषमं शिष्यानुपदेशेन
प्रत्याययितुमिति उपदेशे तदर्थग्रहणे च यत्नातिशयकर्तव्यतां दर्शयति ॥

अन्यदेव तद्विदितादथो अविदितादधि ।  
इति शुश्रुम पूर्वेषां ये नस्तद्व्याचचक्षिरे ॥ ४ ॥

‘न विद्मो न विजानीमो यथैतदनुशिष्यात्’ (के. उ. १ । ३) इति
अत्यन्तमेवोपदेशप्रकारप्रत्याख्याने
प्राप्ते तदपवादोऽयमुच्यते । सत्यमेवं प्रत्यक्षादिभिः
प्रमाणैर्न परः प्रत्याययितुं शक्यः ; आगमेन तु शक्यत एव
प्रत्याययितुमिति तदुपदेशार्थमागममाह — अन्यदेव तद्विदितादथो
अविदितादधीति । अन्यदेव पृथगेव तत् यत्प्रकृतं
श्रोत्रादीनां श्रोत्रादीत्युक्तमविषयश्च तेषाम् । तत्
विदितात् अन्यदेव हि । विदितं नाम यद्विदिक्रिययातिशयेनाप्तं
विदिक्रियाकर्मभूतम् । क्वचित्किञ्चित्कस्यचिद्विदितं स्यादिति
सर्वमेव व्याकृतं विदितमेव ; तस्मादन्यदेवेत्यर्थः । अविदितमज्ञातं तर्हीति
प्राप्ते आह — अथो अपि अविदितात्
विदितविपरीतादव्याकृतादविद्यालक्षणाद्व्याकृतबीजात् ।
अधि इति उपर्यर्थे ; लक्षणया अन्यदित्यर्थः । यद्धि यस्मादधि उपरि भवति,
तत्तस्मादन्यदिति प्रसिद्धम् । यद्विदितं तदल्पं मर्त्यं दुःखात्मकं
चेति हेयम् । तस्माद्विदितादन्यद्ब्रह्मेत्युक्ते त्वहेयत्वमुक्तं
स्यात् । तथा अविदितादधीत्युक्तेऽनुपादेयत्वमुक्तं स्यात् ।
कार्यार्थं हि कारणमन्यदन्येनोपादीयते । अतश्च न वेदितुरन्यस्मै
प्रयोजनायान्यदुपादेयं भवतीत्येवं विदिताविदिताभ्यामन्यदिति
हेयोपादेयप्रतिषेधेन स्वात्मनोऽनन्यत्वात् ब्रह्मविषया जिज्ञासा शिष्यस्य
निर्वर्तिता स्यात् । न ह्यन्यस्य स्वात्मनो विदिताविदिताभ्यामन्यत्वं
वस्तुनः सम्भवतीत्यात्मा ब्रह्मेत्येष वाक्यार्थः ; ‘अयमात्मा
ब्रह्म’ (बृ. उ. ४ । ४ । ५) ‘य आत्मापहतपाप्मा’ (छा. उ. ८ । ७ । १)
‘यत्साक्षादपरोक्षाद्ब्रह्म य आत्मा सर्वान्तरः’ (बृ. उ. ३ । ४ । १)
इत्यादिश्रुत्यन्तरेभ्यश्चेति । एवं सर्वात्मनः सर्वविशेषरहितस्य
चिन्मात्रज्योतिषो ब्रह्मत्वप्रतिपादकस्य
वाक्यार्थस्याचार्योपदेशपरम्परया
प्राप्तत्वमाह — इति शुश्रुमेत्यादि । ब्रह्म
चैवमाचार्योपदेशपरम्परयैवाधिगन्तव्यं
न तर्कतः प्रवचनमेधाबहुश्रुततपोयज्ञादिभ्यश्च, इति एवं शुश्रुम श्रुतवन्तो
वयं पूर्वेषाम् आचार्याणां वचनम् ; ये आचार्याः नः अस्मभ्यं तत् ब्रह्म
व्याचचक्षिरे व्याख्यातवन्तः विस्पष्टं कथितवन्तः तेषामित्यर्थः ॥

यद्वाचानभ्युदितं येन वागभ्युद्यते ।  
तदेव ब्रह्म त्वं विद्धि नेदं यदिदमुपासते ॥ ५ ॥

‘अन्यदेव तद्विदितादथो अविदितादधि’ (के. उ. १ । ४) इत्यनेन वाक्येन आत्मा
ब्रह्मेति प्रतिपादिते श्रोतुराशङ्का जाता — कथं न्वात्मा ब्रह्म ।
आत्मा हि नामाधिकृतः कर्मण्युपासने च संसारी कर्मोपासनं वा
साधनमनुष्ठाय ब्रह्मादिदेवान्स्वर्गं वा प्राप्तुमिच्छति ।
तत्तस्मादन्य उपास्यो विष्णुरीश्वर इन्द्रः प्राणो वा ब्रह्म भवितुमर्हति,
न त्वात्मा ; लोकप्रत्ययविरोधात् । यथान्ये तार्किका ईश्वरादन्य
आत्मेत्याचक्षते, तथा कर्मिणोऽमुं यजामुं यजेत्यन्या एव
देवता उपासते । तस्माद्युक्तं यद्विदितमुपास्यं तद्ब्रह्म भवेत् ,
ततोऽन्य उपासक इति । तामेतामाशङ्कां शिष्यलिङ्गेनोपलक्ष्य
तद्वाक्याद्वा आह — मैवं शङ्किष्ठाः । यत् चैतन्यमात्रसत्ताकम् ,
वाचा — वागिति जिह्वामूलादिष्वष्टसु स्थानेषु विषक्तमाग्नेयं
वर्णानामभिव्यञ्जकं करणम् , वर्णाश्चार्थसङ्केतपरिच्छिन्ना
एतावन्त एवङ्क्रमप्रयुक्ता इति ; एवं तदभिव्यङ्ग्यः शब्दः पदं
वागित्युच्यते ; ‘अकारो वै सर्वा वाक्सैषास्य
स्पर्शान्तःस्थोष्मभिर्व्यज्यमाना बह्वी
नानारूपा भवति’ (ऐ. आ. २ । ३ । ६) इति श्रुतेः । मितममितं स्वरः सत्यानृते
एष विकारो यस्याः तया वाचा पदत्वेन परिच्छिन्नया करणगुणवत्या —
अनभ्युदितम् अप्रकाशितमनभ्युक्तम् । येन ब्रह्मणा
विवक्षितेऽर्थे सकरणा वाक् अभ्युद्यते चैतन्यज्योतिषा प्रकाश्यते
प्रयुज्यत इत्येतत् । यत् ‘वाचो ह वाक्’ (के. उ. १ । २) इत्युक्तम् ,
‘वदन्वाक्’ (बृ. उ. १ । ४ । ७) ‘यो वाचमन्तरो यमयति’ (बृ. उ.
३ । ७ । १०) इत्यादि च वाजसनेयके । ‘या वाक् पुरुषेषु सा घोषेषु
प्रतिष्ठिता कश्चित्तां वेद ब्राह्मणः’ इति
प्रश्नमुत्पाद्य प्रतिवचनमुक्तम् ‘सा
वाग्यया स्वप्ने भाषते’ ( ? ) इति । सा हि
वक्तुर्वक्तिर्नित्या वाक्
चैतन्यज्योतिःस्वरूपा, ‘न हि
वक्तुर्वक्तेर्विपरिलोपो
विद्यते’ (बृ. उ. ४ । ३ । २६) इति श्रुतेः । तदेव आत्मस्वरूपं ब्रह्म
निरतिशयं भूमाख्यं बृहत्त्वाद्ब्रह्मेति विद्धि विजानीहि त्वम् ।
यैर्वागाद्युपाधिभिः ‘वाचो ह वाक्’ ‘चक्षुषश्चक्षुः’
‘श्रोत्रस्य श्रोत्रं मनसो मनः’ (के. उ. १ । २) ‘कर्ता भोक्ता विज्ञाता
नियन्ता प्रशासिता’ ‘विज्ञानमानन्दं ब्रह्म’ (बृ. उ. ३ । ९ । ७)
इत्येवमादयः संव्यवहारा असंव्यवहार्ये निर्विशेषे
परे साम्ये ब्रह्मणि प्रवर्तन्ते, तान्व्युदस्य आत्मानमेव निर्विशेषं
ब्रह्म विद्धीति एवशब्दार्थः । नेदं ब्रह्म यदिदम्
इत्युपाधिभेदविशिष्टमनात्मेश्वरादि
उपासते ध्यायन्ति । तदेव ब्रह्म त्वं विद्धि इत्युक्तेऽपि नेदं ब्रह्म
इत्यनात्मनोऽब्रह्मत्वं पुनरुच्यते नियमार्थम्
अन्यब्रह्मबुद्धिपरिसङ्ख्यानार्थं वा
॥

यन्मनसा न मनुते येनाहुर्मनो मतम् ।  
तदेव ब्रह्म त्वं विद्धि नेदं यदिदमुपासते ॥ ६ ॥

यन्मनसा न मनुते । मन इत्यन्तःकरणं बुद्धिमनसोरेकत्वेन गृह्यते ।
मनुतेऽनेनेति मनः सर्वकरणसाधारणम् ,
सर्वविषयव्यापकत्वात् । ‘कामः
सङ्कल्पो विचिकित्सा श्रद्धाश्रद्धा
धृतिरधृतिर्ह्रीर्धीर्भीरित्येतत्सर्वं
मन एव’ (बृ. उ. १ । ५ । ३) इति श्रुतेः कामादिवृत्तिमन्मनः । तेन मनसा यत्
चैतन्यज्योतिर्मनसोऽवभासकं न मनुते न सङ्कल्पयति नापि निश्चिनोति लोकः,
मनसोऽवभासकत्वेन नियन्तृत्वात् । सर्वविषयं प्रति प्रत्यगेवेति
स्वात्मनि न प्रवर्ततेऽन्तःकरणम् । अन्तःस्थेन हि
चैतन्यज्योतिषावभासितस्य मनसो मननसामर्थ्यम् ; तेन
सवृत्तिकं मनः येन ब्रह्मणा मतं विषयीकृतं व्याप्तम् आहुः
कथयन्ति ब्रह्मविदः । तस्मात् तदेव मनस आत्मानं
प्रत्यक्चेतयितारं ब्रह्म विद्धि ।
नेदमित्यादि पूर्ववत् ॥

यच्चक्षुषा न पश्यति येन चक्षूंषि पश्यति ।  
तदेव ब्रह्म त्वं विद्धि नेदं यदिदमुपासते ॥ ७ ॥

यत् चक्षुषा न पश्यति न विषयीकरोति अन्तःकरणवृत्तिसंयुक्तेन लोकः, येन
चक्षूंषि अन्तःकरणवृत्तिभेदभिन्नाश्चक्षुर्वृत्तीः पश्यति
चैतन्यात्मज्योतिषा विषयीकरोति व्याप्नोति । तदेवेत्यादि
पूर्ववत् ॥

यच्छ्रोत्रेण न शृणोति येन श्रोत्रमिदं श्रुतम् ।  
तदेव ब्रह्म त्वं विद्धि नेदं यदिदमुपासते ॥ ८ ॥

यत् श्रोत्रेण न शृणोति दिग्देवताधिष्ठितेन आकाशकार्येण मनोवृत्तिसंयुक्तेन
न विषयीकरोति लोकः, येन श्रोत्रम् इदं श्रुतं यत्प्रसिद्धं
चैतन्यात्मज्योतिषा विषयीकृतम् ।
तदेवेत्यादि पूर्ववत् ॥

यत्प्राणेन न प्राणिति येन प्राणः प्रणीयते ।  
तदेव ब्रह्म त्वं विद्धि नेदं यदिदमुपासते ॥ ९ ॥

यत् प्राणेन घ्राणेन पार्थिवेन
नासिकापुटान्तरवस्थितेनान्तःकरणप्राणवृत्तिभ्यां
सहितेन यन्न प्राणिति गन्धवन्न विषयीकरोति, येन
चैतन्यात्मज्योतिषावभास्यत्वेन
स्वविषयं प्रति प्राणः प्रणीयते तदेवेत्यादि सर्वं समानम् ॥

इति प्रथमखण्डभाष्यम् ॥


# द्वितीयः खण्डः

यदि मन्यसे सु वेदेति दभ्रमेवापि नूनं त्वं वेत्थ ब्रह्मणो रूपं यदस्य त्वं
यदस्य देवेष्वथ नु मीमांस्यमेव ते मन्ये विदितम् ॥ १ ॥

एवं हेयोपादेयविपरीतस्त्वमात्मा ब्रह्मेति प्रत्यायितः शिष्यः अहमेव
ब्रह्मेति सुष्ठु वेदाहमिति मा गृह्णीयादित्याशयादाहाचार्यः
शिष्यबुद्धिविचालनार्थम् — यदीत्यादि । नन्विष्टैव सु वेदाहम् इति
निश्चिता प्रतिपत्तिः । सत्यम् , इष्टा निश्चिता प्रतिपत्तिः
; न हि सु वेदाहमिति । यद्धि वेद्यं वस्तु विषयीभवति, तत्सुष्ठु वेदितुं
शक्यम् , दाह्यमिव दग्धुम् अग्नेर्दग्धुः न त्वग्नेः स्वरूपमेव ।
सर्वस्य हि वेदितुः स्वात्मा ब्रह्मेति सर्ववेदान्तानां
सुनिश्चितोऽर्थः । इह च तदेव प्रतिपादितं
प्रश्नप्रतिवचनोक्त्या ‘श्रोत्रस्य श्रोत्रम्’ (के.
उ. १ । २) इत्याद्यया । ‘यद्वाचानभ्युदितम्’ (के. उ. १ । ५) इति च
विशेषतोऽवधारितम् । ब्रह्मवित्सम्प्रदायनिश्चयश्चोक्तः
‘अन्यदेव तद्विदितादथो अविदितादधि’ (के. उ. १ । ४) इति ।
उपन्यस्तमुपसंहरिष्यति च ‘अविज्ञातं विजानतां
विज्ञातमविजानताम्’ (के. उ. २ । ३)
इति । तस्माद्युक्तमेव शिष्यस्य सु वेदेति बुद्धिं निराकर्तुम् ।
न हि वेदिता वेदितुर्वेदितुं शक्यः, अग्निर्दग्धुरिव दग्धुमग्नेः । न
चान्यो वेदिता ब्रह्मणोऽस्ति यस्य वेद्यमन्यत्स्याद्ब्रह्म ।
‘नान्यदतोऽस्ति विज्ञातृ’ (बृ. उ. ३ । ८ । ११) इत्यन्यो
विज्ञाता प्रतिषिध्यते । तस्मात् सुष्ठु वेदाहं ब्रह्मेति
प्रतिपत्तिर्मिथ्यैव । तस्माद्युक्तमेवाहाचार्यो यदीत्यादि । यदि
कदाचित् मन्यसे सु वेदेति सुष्ठु वेदाहं ब्रह्मेति ।
कदाचिद्यथाश्रुतं दुर्विज्ञेयमपि क्षीणदोषः
सुमेधाः कश्चित्प्रतिपद्यते कश्चिन्नेति साशङ्कमाह यदीत्यादि ।
दृष्टं च ‘य एषोऽक्षिणि पुरुषो दृश्यत एष आत्मेति
होवाचैतदमृतमभयमेतद्ब्रह्म’ (छा. उ. ८ । ७ । ४)
इत्युक्ते प्राजापत्यः पण्डितोऽप्यसुरराड्विरोचनः
स्वभावदोषवशादनुपपद्यमानमपि
विपरीतमर्थं शरीरमात्मेति प्रतिपन्नः । तथेन्द्रो देवराट्
सकृद्द्विस्त्रिरुक्तं चाप्रतिपद्यमानः
स्वभावदोषक्षयमपेक्ष्य चतुर्थे पर्याये प्रथमोक्तमेव ब्रह्म
प्रतिपन्नवान् । लोकेऽपि एकस्माद्गुरोः शृण्वतां
कश्चिद्यथावत्प्रतिपद्यते कश्चिदयथावत् कश्चिद्विपरीतं कश्चिन्न
प्रतिपद्यते । किमु
वक्तव्यमतीन्द्रियमात्मतत्त्वम् ।
अत्र हि विप्रतिपन्नाः सदसद्वादिनस्तार्किकाः सर्वे । तस्माद्विदितं
ब्रह्मेति सुनिश्चितोक्तमपि विषमप्रतिपत्तित्वात् यदि मन्यसे
इत्यादि साशङ्कं वचनं युक्तमेवाचार्यस्य । दभ्रम् अल्पमेवापि नूनं त्वं
वेत्थ जानीषे ब्रह्मणो रूपम् । किमनेकानि ब्रह्मणो रूपाणि
महान्त्यर्भकाणि च, येनाह दभ्रमेवेत्यादि ? बाढम् ।
अनेकानि हि नामरूपोपाधिकृतानि ब्रह्मणो रूपाणि, न स्वतः ।
स्वतस्तु ‘अशब्दमस्पर्शमरूपमव्ययं तथारसं नित्यमगन्धवच्च
यत्’ (क. उ. १ । ३ । १५) इति शब्दादिभिः सह रूपाणि
प्रतिषिध्यन्ते । ननु येनैव धर्मेण
यद्रूप्यते तदेव तस्य स्वरूपमिति ब्रह्मणोऽपि येन विशेषेण
निरूपणं तदेव तस्य स्वरूपं स्यात् । अत उच्यते — चैतन्यम् ,
पृथिव्यादीनामन्यतमस्य सर्वेषां विपरिणतानां वा
धर्मो न भवति, तथा श्रोत्रादीनामन्तःकरणस्य च धर्मो न भवतीति ब्रह्मणो
रूपमिति ब्रह्म रूप्यते चैतन्येन । तथा चोक्तम् । ‘विज्ञानमानन्दं
ब्रह्म’ (बृ. उ. ३ । ९ । ७) ‘विज्ञानघन एव’ (बृ. उ. २ । ४ । १२)
‘सत्यं ज्ञानमनन्तं ब्रह्म’ (तै. उ. २ । १ । १) ‘प्रज्ञानं
ब्रह्म’ (ऐ. उ. ३ । १ । ३) इति च ब्रह्मणो रूपं निर्दिष्टं
श्रुतिषु । सत्यमेवम् ; तथापि तदन्तःकरणदेहेन्द्रियोपाधिद्वारेणैव
विज्ञानादिशब्दैर्निर्दिश्यते,
तदनुकारित्वाद्देहादिवृद्धिसङ्कोचच्छेदादिषु
नाशेषु च, न स्वतः । स्वतस्तु ‘अविज्ञातं विजानतां विज्ञातमविजानताम्’ (के.
उ. २ । ३) इति स्थितं भविष्यति । ‘यदस्य ब्रह्मणो रूपम्’ इति पूर्वेण
सम्बन्धः । न केवलमध्यात्मोपाधिपरिच्छिन्नस्यास्य ब्रह्मणो
रूपं त्वमल्पं वेत्थ ; यदप्यधिदैवतोपाधिपरिच्छिन्नस्यास्य ब्रह्मणो
रूपं देवेषु वेत्थ त्वम् , तदपि नूनं दभ्रमेव वेत्थ इति मन्येऽहम् ।
यदध्यात्मं यदपि देवेषु तदपि
चोपाधिपरिच्छिन्नत्वाद्दभ्रत्वान्न
निवर्तते । यत्तु विध्वस्तसर्वोपाधिविशेषं शान्तमनन्तमेकमद्वैतं भूमाख्यं
नित्यं ब्रह्म, न तत्सुवेद्यमित्यभिप्रायः । यत एवम् अथ नु तस्मात्
मन्ये अद्यापि मीमांस्यं विचार्यमेव ते तव ब्रह्म । एवमाचार्योक्तः
शिष्यः एकान्ते उपविष्टः समाहितः सन् , यथोक्तमाचार्येण आगममर्थतो विचार्य,
तर्कतश्च निर्धार्य, स्वानुभवं कृत्वा, आचार्यसकाशमुपगम्य, उवाच —
मन्येऽहमथेदानीं विदितं ब्रह्मेति ॥

नाह मन्ये सु वेदेति नो न वेदेति वेद च ।  
यो नस्तद्वेद तद्वेद नो न वेदेति वेद च ॥ २ ॥

कथमिति, शृणु — न अह मन्ये सु वेदेति, नैवाहं मन्ये सु वेद ब्रह्मेति । नैव
तर्हि विदितं त्वया ब्रह्मेत्युक्ते आह — नो न वेदेति वेद च । वेद चेति
च—शब्दात् न वेद च । ननु विप्रतिषिद्धं नाह मन्ये सु वेदेति, नो न
वेदेति, वेद च इति । यदि न मन्यसे सु वेदेति, कथं मन्यसे वेद चेति । अथ
मन्यसे वेदैवेति, कथं न मन्यसे सुवेदेति । एकं वस्तु येन ज्ञायते,
तेनैव तदेव वस्तु न सु विज्ञायत इति विप्रतिषिद्धं संशयविपर्ययौ
वर्जयित्वा । न च ब्रह्म संशयितत्वेन ज्ञेयं विपरीतत्वेन वेति नियन्तुं
शक्यम् । संशयविपर्ययौ हि सर्वत्रानर्थकरत्वेनैव प्रसिद्धौ ।
एवमाचार्येण विचाल्यमानोऽपि शिष्यो न विचचाल, ‘अन्यदेव
तद्विदितादथो अविदितादधि’ (के. उ. १ । ४) इत्याचार्योक्तागमसम्प्रदायबलात्
उपपत्त्यनुभवबलाच्च ; जगर्ज च ब्रह्मविद्यायां दृढनिश्चयतां
दर्शयन्नात्मनः । कथमित्युच्यते — यः यः कश्चित्
नः अस्माकं सब्रह्मचारिणां मध्ये तत् मदुक्तं वचनं तत्त्वतो वेद, सः तत्
ब्रह्म वेद । किं पुनस्तद्वचनमित्यत आह — नो न वेदेति वेद च इति ।
यदेव ‘अन्यदेव तद्विदितादथो अविदितादधि’ (के. उ. १ । ४) इत्युक्तम् ,
तदेव वस्तु अनुमानानुभवाभ्यां संयोज्य निश्चितं वाक्यान्तरेण नो न वेदेति
वेद च इत्यवोचत् आचार्यबुद्धिसंवादार्थं मन्दबुद्धिग्रहणव्यपोहार्थं
च । तथा च गर्जितमुपपन्नं भवति ‘यो नस्तद्वेद तद्वेद’ इति ॥

यस्यामतं तस्य मतं मतं यस्य न वेद सः ।  
अविज्ञातं विजानतां विज्ञातमविजानताम् ॥ ३ ॥

शिष्याचार्यसंवादात्प्रतिनिवृत्य स्वेन रूपेण श्रुतिः
समस्तसंवादनिर्वृत्तमर्थमेव
बोधयति — यस्यामतमित्यादिना । यस्य ब्रह्मविदः अमतम् अविज्ञातम्
अविदितं ब्रह्मेति मतम् अभिप्रायः निश्चयः, तस्य मतं ज्ञातं
सम्यग्ब्रह्मेत्यभिप्रायः । यस्य पुनः मतं ज्ञातं विदितं
मया ब्रह्मेति निश्चयः, न वेदैव सः न ब्रह्म विजानाति सः ।
विद्वदविदुषोर्यर्थोक्तौ पक्षाववधारयति —
अविज्ञातं विजानतामिति, अविज्ञातम् अमतम् अविदितमेव ब्रह्म विजानतां
सम्यग्विदितवतामित्येतत् । विज्ञातं विदितं ब्रह्म अविजानताम्
असम्यग्दर्शिनाम् , इन्द्रियमनोबुद्धिष्वेवात्मदर्शिनामित्यर्थः ; न
त्वत्यन्तमेवाव्युत्पन्नबुद्धीनाम् । न हि तेषां
विज्ञातमस्माभिर्ब्रह्मेति
मतिर्भवति । इन्द्रियमनोबुद्ध्युपाधिष्वात्मदर्शिनां तु
ब्रह्मोपाधिविवेकानुपलम्भात् ,
बुद्ध्याद्युपाधेश्च विज्ञातत्वात् विदितं ब्रह्मेत्युपपद्यते
भ्रान्तिरित्यतः असम्यग्दर्शनं पूर्वपक्षत्वेनोपन्यस्यते —
विज्ञातमविजानतामिति । अथवा हेत्वर्थ
उत्तरार्धोऽविज्ञातमित्यादिः ॥

प्रतिबोधविदितं मतममृतत्वं हि विन्दते ।  
आत्मना विन्दते वीर्यं विद्यया विन्दतेऽमृतम् ॥ ४ ॥

‘अविज्ञातं विजानताम्’ (के. उ. २ । ३) इत्यवधृतम् । यदि
ब्रह्मात्यन्तमेवाविज्ञातम् ,
लौकिकानां ब्रह्मविदां चाविशेषः प्राप्तः । ‘अविज्ञातं
विजानताम्’ (के. उ. २ । ३) इति च परस्परविरुद्धम् । कथं तु
तद्ब्रह्म सम्यग्विदितं भवतीत्येवमर्थमाह — प्रतिबोधविदितं बोधं बोधं प्रति
विदितम् । बोधशब्देन बौद्धाः प्रत्यया उच्यन्ते । सर्वे प्रत्यया
विषयीभवन्ति यस्य, स आत्मा सर्वबोधान्प्रतिबुध्यते
सर्वप्रत्ययदर्शी चिच्छक्तिस्वरूपमात्रः प्रत्ययैरेव
प्रत्ययेष्वविशिष्टतया लक्ष्यते ;
नान्यद्द्वारमन्तरात्मनो विज्ञानाय । अतः
प्रत्ययप्रत्यगात्मतया विदितं ब्रह्म यदा, तदा तत् मतं
तत्सम्यग्दर्शनमित्यर्थः सर्वप्रत्ययदर्शित्वे
चोपजननापायवर्जितदृक्स्वरूपता
नित्यत्वं विशुद्धस्वरूपत्वमात्मत्वं निर्विशेषतैकत्वं च सर्वभूतेषु सिद्धं
भवेत् , लक्षणभेदाभावाद्व्योन्न इव घटगिरिगुहादिषु ।
विदिताविदिताभ्यामन्यद्ब्रह्मेत्यागमवाक्यार्थ
एवं परिशुद्ध एवोपसंहृतो भवति । ‘दृष्टेद्रष्टा श्रुतेः श्रोता मतेर्मन्ता
विज्ञातेर्विज्ञाता’ (बृ. उ. ३ । ४ । २) इति हि श्रुत्यन्तरम् । यदा
पुनर्बोधक्रियाकर्तेति बोधक्रियालक्षणेन तत्कर्तारं विजानातीति
बोधलक्षणेन विदितं प्रतिबोधविदितमिति व्याख्यायते, यथा यो
वृक्षशाखाश्चालयति स वायुरिति तद्वत् ; तदा
बोधक्रियाशक्तिमानात्मा द्रव्यम् , न बोधस्वरूप एव । बोधस्तु
जायते विनश्यति च । यदा बोधो जायते, तदा बोधक्रियया सविशेषः । यदा
बोधो नश्यति, तदा नष्टबोधो द्रव्यमात्रं निर्विशेषः । तत्रैवं सति
विक्रियात्मकः सावयवोऽनित्योऽशुद्ध इत्यादयो दोषा न
परिहर्तुं शक्यन्ते । यदपि काणादानाम् आत्ममनःसंयोगजो
बोध आत्मनि समवैति ; अत आत्मनि बोद्धृत्वम् , न तु विक्रियात्मक
आत्मा ; द्रव्यमात्रस्तु भवति घट इव रागसमवायी ।
अस्मिन्पक्षेऽप्यचेतनं द्रव्यमात्रं
ब्रह्मेति ‘विज्ञानमानन्दं ब्रह्म’ (बृ. उ. ३ । ९ । २७)
‘प्रज्ञानं ब्रह्म’ इत्याद्याः श्रुतयो बाधिताः स्युः ।
आत्मनो निरवयवत्वेन प्रदेशाभावात् नित्यसंयुक्तत्वाच्च मनसः
स्मृत्युत्पत्तिनियमानुपपत्तिरपरिहार्या स्यात् ।
संसर्गधर्मित्वं चात्मनः
श्रुतिस्मृतिन्यायविरुद्धं कल्पितं
स्यात् । ‘असङ्गो न हि सज्जते’ (बृ. उ. ३ । ९ । २६), (बृ. उ. ४ । ५ । १५)
‘असक्तं सर्वभृत्’ (भ. गी. १३ । १४) इति हि श्रुतिस्मृती । न्यायश्च —
गुणवद्गुणवता संसृज्यते, नातुल्यजातीयम् । अतः निर्गुणं
निर्विशेषं सर्वविलक्षणं केनचिदप्यतुल्यजातीयेन संसृज्यत
इत्येतत् न्यायविरुद्धं भवेत् । तस्मात्
नित्यालुप्तज्ञानस्वरूपज्योतिरात्मा
ब्रह्मेत्ययमर्थः सर्वबोधबोद्धृत्वे आत्मनः सिध्यति, नान्यथा । तस्मात्
‘प्रतिबोधविदितं मतम्’ इति यथाव्याख्यात एवार्थोऽस्माभिः । यत्पुनः
स्वसंवेद्यता प्रतिबोधविदित्यस्य वाक्यस्यार्थो वर्ण्यते, तत्र भवति
सोपाधिकत्वे आत्मनो बुद्ध्युपाधिस्वरूपत्वेन भेदं
परिकल्प्यात्मनात्मानं वेत्तीति संव्यवहारः —
‘आत्मन्येवात्मानं पश्यति’ (बृ. उ. ४ । ४ । २३)
‘स्वयमेवात्मनात्मानं वेत्थ त्वं पुरुषोत्तम’
(भ. गी. १० । १५) इति । न तु निरुपाधिकस्यात्मन एकत्वे स्वसंवेद्यता
परसंवेद्यता वा सम्भवति । संवेदनस्वरूपत्वात्संवेदनान्तरापेक्षा
च न सम्भवति, यथा प्रकाशस्य प्रकाशान्तरापेक्षाया न सम्भवः तद्वत् ।
बौद्धपक्षे स्वसंवेद्यतायां तु क्षणभङ्गुरत्वं निरात्मकत्वं च
विज्ञानस्य स्यात् ; ‘न हि विज्ञातुर्विज्ञातेर्विपरिलोपो
विद्यतेऽविनाशित्वात्’ (बृ. उ. ४ । ३ । ३०) ‘नित्यं
विभुं सर्वगतम्’ (मु. उ. १ । १ । ६) ‘स वा एष महानज
आत्माजरोऽमरोऽमृतोऽभयः’ (बृ. उ.
४ । ४ । २५) इत्याद्याः श्रुतयो बाध्येरन् । यत्पुनः प्रतिबोधशब्देन
निर्निमित्तो बोधः प्रतिबोधः यथा सुप्तस्य इत्यर्थं
परिकल्पयन्ति, सकृद्विज्ञानं प्रतिबोध इत्यपरे ;
निर्निमित्तः सनिमित्तः सकृद्वासकृद्वा प्रतिबोध एव हि
सः । अमृतत्वम् अमरणभावं स्वात्मन्यवस्थानं मोक्षं हि यस्मात्
विन्दते लभते यथोक्तात्प्रतिबोधात्प्रतिबोधविदितात्मकात् ,
तस्मात्प्रतिबोधविदितमेव मतमित्यभिप्रायः । बोधस्य हि
प्रत्यगात्मविषयत्वं च मतममृतत्वे हेतुः । न
ह्यात्मनोऽनात्मत्वममृतत्वं भवति । आत्मत्वादात्मनोऽमृतत्वं
निर्निमित्तमेव । एवं मर्त्यत्वमात्मनो यदविद्यया
अनात्मत्वप्रतिपत्तिः । कथं
पुनर्यथोक्तयात्मविद्ययामृतत्वं
विन्दत इत्यत आह — आत्मना स्वेन रूपेण विन्दते लभते वीर्यं बलं
सामर्थ्यम् । धनसहायमन्त्रौषधितपोयोगकृतं वीर्यं
मृत्युं न शक्नोत्यभिभवितुम् , अनित्यवस्तुकृतत्वात् ;
आत्मविद्याकृतं तु वीर्यमात्मनैव विन्दते,
नान्येनेत्यतोऽनन्यसाधनत्वादात्मविद्यावीर्यस्य तदेव वीर्यं
मृत्युं शक्नोत्यभिभवितुम् । यत एवमात्मविद्याकृतं
वीर्यमात्मनैव विन्दते, अतः विद्यया आत्मविषयया
विन्दतेऽमृतम् अमृतत्वम् । ‘नायमात्मा बलहीनेन लभ्यः’ (मु.
उ. ३ । २ । ४)इत्याथर्वणे । अतः समर्थो हेतुः अमृतत्वं हि विन्दत इति ॥

इह चेदवेदीदथ सत्यमस्ति न चेदिहावेदीन्महती विनष्टिः ।  
भूतेषु भूतेषु विचित्य धीराः प्रेत्यास्माल्लोकादमृता भवन्ति ॥ ५ ॥

कष्टा खलु सुरनरतिर्यक्प्रेतादिषु संसारदुःखबहुलेषु प्राणिनिकायेषु
जन्मजरामरणरोगादिसम्प्राप्तिरज्ञानात् । अतः इह एव चेत्
मनुष्योऽधिकृतः समर्थः सन् यदि अवेदीत् आत्मानं यथोक्तलक्षणं
विदितवान् यथोक्तेन प्रकारेण, अथ तदा अस्ति सत्यं
मनुष्यजन्मन्यस्मिन्नविनाशोऽर्थवत्ता वा सद्भावो वा
परमार्थता वा सत्यं विद्यते । न चेदिहावेदीदिति, न चेत् इह
जीवंश्चेत् अधिकृतः अवेदीत् न विदितवान् , तदा महती दीर्घा
अनन्ता विनष्टिः विनाशनं जन्मजरामरणादिप्रबन्धाविच्छेदलक्षणा
संसारगतिः । तस्मादेवं गुणदोषौ विजानन्तो ब्राह्मणाः भूतेषु
भूतेषु सर्वभूतेषु स्थावरेषु चरेषु च एकमात्मतत्त्वं ब्रह्म विचित्य
विज्ञाय साक्षात्कृत्य धीराः धीमन्तः प्रेत्य व्यावृत्य
ममाहम्भावलक्षणादविद्यारूपादस्माल्लोकात्
उपरम्य सर्वात्मैकभावमद्वैतमापन्नाः सन्तः अमृता भवन्ति ब्रह्मैव
भवन्तीत्यर्थः । ‘स यो ह वै तत्परं ब्रह्म वेद
ब्रह्मैव भवति’ (मु. उ. ३ । २ । ९) इति श्रुतेः ॥

इति द्वितीयखण्डभाष्यम् ॥


# तृतीयः खण्डः

ब्रह्म ह देवेभ्यो विजिग्ये तस्य ह ब्रह्मणो विजये देवा अमहीयन्त त
ऐक्षन्तास्माकमेवायं विजयोऽस्माकमेवायं महिमेति ॥ १ ॥

ब्रह्म ह देवेभ्यो विजिग्ये । ‘अविज्ञातं विजानतां विज्ञातमविजानताम्’ (के.
उ. २ । ३) इत्यादिश्रवणात् यदस्ति तद्विज्ञातं प्रमाणैः यन्नास्ति
तदविज्ञातं शशविषाणकल्पमत्यन्तमेवासद्दृष्टम् । तथेदं
ब्रह्माविज्ञातत्वादसदेवेति मन्दबुद्धीनां व्यामोहो मा भूदिति
तदर्थेयमाख्यायिका आरभ्यते । तदेव हि ब्रह्म सर्वप्रकारेण
प्रशास्तृ देवानामपि परो देवः, ईश्वराणामपि परमेश्वरः, दुर्विज्ञेयः,
देवानां जयहेतुः, असुराणां पराजयहेतुः ; तत्कथं
नास्तीत्येतस्यार्थस्यानुकूलानि
ह्युत्तराणि वचांसि दृश्यन्ते । अथवा ब्रह्मविद्यायाः स्तुतये । कथम् ?
ब्रह्मविज्ञानाद्धि अग्न्यादयो देवा देवानां श्रेष्ठत्वं जग्मुः ।
ततोऽप्यतितरामिन्द्र इति । अथवा दुर्विज्ञेयं ब्रह्मेत्येतत्प्रदर्श्यते
— येनाग्न्यादयोऽतितेजसोऽपि क्लेशेनैव ब्रह्म विदितवन्तस्तथेन्द्रो
देवानामीश्वरोऽपि सन्निति । वक्ष्यमाणोपनिषद्विधिपरं वा
सर्वम् । ब्रह्मविद्याव्यतिरेकेण प्राणिनां
कर्तृत्वभोक्तृत्वाद्यभिमानो
मिथ्येत्येतद्दर्शनार्थं वा आख्यायिका, यथा देवानां
जयाद्यभिमानस्तद्वदिति । ब्रह्म यथोक्तलक्षणं परं ह किल
देवेभ्योऽर्थाय विजिग्ये जयं लब्धवत् देवानामसुराणां च
सङ्ग्रामेऽसुराञ्जित्वा जगदरातीनीश्वरसेतुर्भेत्तॄन् देवेभ्यो जयं
तत्फलं च प्रायच्छज्जगतः स्थेम्ने । तस्य ह किल ब्रह्मणो विजये
देवाः अग्न्यादयः अमहीयन्त महिमानं प्राप्तवन्तः । तदा आत्मसंस्थस्य
प्रत्यगात्मन ईश्वरस्य सर्वज्ञस्य सर्वक्रियाफलसंयोजयितुः प्राणिनां
सर्वशक्तेः जगतः स्थितिं चिकीर्षोः अयं जयो महिमा चेत्यजानन्तः ते देवाः
ऐक्षन्त ईक्षितवन्तः अग्न्यादिस्वरूपपरिच्छिन्नात्मकृतः अस्माकमेवायं
विजयः अस्माकमेवायं महिमा अग्निवाय्विन्द्रत्वादिलक्षणो
जयफलभूतोऽस्माभिरनुभूयते
नास्मत्प्रत्यगात्मभूतेश्वरकृत
इति ॥

तद्धैषां विजज्ञौ तेभ्यो ह प्रादुर्बभूव तन्न व्यजानत किमिदं यक्षमिति ॥ २
॥

एवं मिथ्याभिमानेक्षणवतां तत् ह किल एषां मिथ्येक्षणं विजज्ञौ
विज्ञातवद्ब्रह्म । सर्वेक्षितृ हि तत्
सर्वभूतकरणप्रयोक्तृत्वात् देवानां च मिथ्याज्ञानमुपलभ्य
मैवासुरवद्देवा मिथ्याभिमानात्पराभवेयुरिति तदनुकम्पया
देवान्मिथ्याभिमानापनोदनेनानुगृह्णीयामिति
तेभ्यः देवेभ्यः ह किल अर्थाय प्रादुर्बभूव
स्वयोगमाहात्म्यनिर्मितेनात्यद्भुतेन
विस्मापनीयेन रूपेण देवानामिन्द्रियगोचरे प्रादुर्बभूव प्रादुर्भूतवत् ।
तत् प्रादुर्भूतं ब्रह्म न व्यजानत नैव विज्ञातवन्तः देवाः किमिदं
यक्षं पूज्यं महद्भूतमिति ॥

तेऽग्निमब्रुवन् जातवेद एतद्विजानीहि किमेतद्यक्षमिति तथेति ॥ ३ ॥

तदभ्यद्रवत्तमभ्यवदत् कोऽसीत्यग्निर्वा अहमस्मीत्यब्रवीज्जातवेदा वा
अहमस्मीति ॥ ४ ॥

तस्मिंस्त्वयि किं वीर्यमित्यपीदं सर्वं दहेयं यदिदं पृथिव्यामिति ॥ ५ ॥

तस्मै तृणं निदधावेतद्दहेति तदुपप्रेयाय सर्वजवेन तन्न शशाक दग्धुं स तत एव
निववृते नैतदशकं विज्ञातुं यदेतद्यक्षमिति ॥ ६ ॥

ते तदजानन्तो देवाः सान्तर्भयास्तद्विजिज्ञासवः अग्निम् अग्रगामिनं
जातवेदसं सर्वज्ञकल्पम् अब्रुवन् उक्तवन्तः । हे जातवेदः
एतत् अस्मद्गोचरस्थं यक्षं विजानीहि विशेषतो बुध्यस्व त्वं नस्तेजस्वी
किमेतद्यक्षमिति । तथा अस्तु इति तत् यक्षम् अभि अद्रवत् तत्प्रति
गतवानग्निः । तं च गतवन्तं पिपृच्छिषुं
तत्समीपेऽप्रगल्भत्वात्तूष्णीम्भूतं
तद्यक्षम् अभ्यवदत् अग्निं प्रति अभाषत कोऽसीति । एवं ब्रह्मणा
पृष्टोऽग्निः अब्रवीत् अग्निर्वै अग्निर्नामाहं
प्रसिद्धो जातवेदा इति च नामद्वयेन प्रसिद्धतयात्मानं श्लाघयन्निति ।
एवमुक्तवन्तं ब्रह्मावोचत् तस्मिन् एवं प्रसिद्धगुणनामवति त्वयि किं वीर्यं
सामर्थ्यम् इति । सोऽब्रवीत् इदं जगत् सर्वं दहेयं भस्मीकुर्यां यत् इदं
स्थावरादि पृथिव्याम् इति । पृथिव्यामित्युपलक्षणार्थम् ,
यतोऽन्तरिक्षस्थमपि दह्यत एवाग्निना । तस्मै
एवमभिमानवते ब्रह्म तृणं निदधौ पुरोऽग्नेः स्थापितवत् ।
ब्रह्मणा ‘एतत् तृणमात्रं ममाग्रतः दह ; न चेदसि दग्धुं समर्थः,
मुञ्च दग्धृत्वाभिमानं सर्वत्र’ इत्युक्तः तत् तृणम् उपप्रेयाय
तृणसमीपं गतवान् सर्वजवेन सर्वोत्साहकृतेन वेगेन । गत्वा तत् न शशाक
नाशकत् दग्धुम् । सः जातवेदाः तृणं दग्धुमशक्तो व्रीडितो हतप्रतिज्ञः
तत एव यक्षादेव तूष्णीं देवान्प्रति निववृते निवृत्तः प्रतिगतवान् न एतत्
यक्षम् अशकं शक्तवानहं विज्ञातुं विशेषतः यदेतद्यक्षमिति ॥

अथ वायुमब्रुवन् वायवेतद्विजानीहि किमेतद्यक्षमिति तथेति ॥ ७ ॥

तदभ्यद्रवत्तमभ्यवदत्कोऽसीति वायुर्वा अहमस्मीत्यब्रवीन्मातरिश्वा वा
अहमस्मीति ॥ ८ ॥

तस्मिंस्त्वयि किं वीर्यमित्यपीदं सर्वमाददीय यदिदं पृथिव्यामिति ॥ ९ ॥

तस्मै तृणं निदधावेतदादत्स्वेति तदुपप्रेयाय सर्वजवेन तन्न शशाकादातुं स तत
एव निववृते नैतदशकं विज्ञातुं यदेतद्यक्षमिति ॥ १० ॥

अथ अनन्तरं वायुमब्रुवन् हे वायो एतद्विजानीहीत्यादि समानार्थं पूर्वेण ।
वानाद्गमनाद्गन्धनाद्वा वायुः । मातर्यन्तरिक्षे श्वयतीति मातरिश्वा ।
इदं सर्वमपि आददीय गृह्णीयाम् । यदिदं पृथिव्यामित्यादि समानमेव ॥

अथेन्द्रमब्रुवन्मघवन्नेतद्विजानीहि किमेतद्यक्षमिति तथेति
तदभ्यद्रवत्तस्मात्तिरोदधे ॥ ११ ॥

स तस्मिन्नेवाकाशे स्त्रियमाजगाम बहु शोभमानामुमां हैमवतीं तां होवाच
किमेतद्यक्षमिति ॥ १२ ॥

अथेन्द्रमब्रुवन्मघवन्नेतद्विजानीहीत्यादि पूर्ववत् । इन्द्रः परमेश्वरो
मघवा बलवत्त्वात् तथेति तदभ्यद्रवत् । तस्मात् इन्द्रादात्मसमीपं
गतात् तद्ब्रह्म तिरोदधे तिरोभूतम् ।
इन्द्रस्येन्द्रत्वाभिमानोऽतितरां
निराकर्तव्य इत्यतः संवादमात्रमपि नादाद्ब्रह्मेन्द्राय । तद्यक्षं
यस्मिन्नाकाशे आकाशप्रदेशे आत्मानं दर्शयित्वा
तिरोभूतमिन्द्रश्च ब्रह्मणस्तिरोधानकाले
यस्मिन्नाकाशे आसीत् , सः इन्द्रः तस्मिन्नेव आकाशे
तस्थौ किं यद्यक्षमिति ध्यायन् ; न निववृतेऽग्न्यादिवत् ।
तस्येन्द्रस्य यक्षे भक्तिं बुद्ध्वा विद्या
उमारूपिणी प्रादुरभूत्स्त्रीरूपा । सः इन्द्रः ताम् उमां
बहु शोभमानाम् ; सर्वेषां हि शोभमानानां शोभनतमा विद्या । तदा बहु
शोभमानेति विशेषणमुपपन्नं भवति । हैमवतीं हेमकृताभरणवतीमिव बहु
शोभमानामित्यर्थः । अथवा उमैव हिमवतो दुहिता हैमवती नित्यमेव
सर्वज्ञेनेश्वरेण सह वर्तत इति ज्ञातुं समर्थेति
कृत्वा तामुपजगाम । इन्द्रः तां ह उमां किल उवाच पप्रच्छ
ब्रूहि किमेतद्दर्शयित्वा तिरोभूतं यक्षमिति ॥

इति तृतीयखण्डभाष्यम् ॥


# चतुर्थः खण्डः

ब्रह्मेति होवाच ब्रह्मणो वा एतद्विजये महीयध्वमिति ततो हैव विदाञ्चकार
ब्रह्मेति ॥ १ ॥

सा ब्रह्मेति होवाच ह किल ब्रह्मणः वै ईश्वरस्यैव विजये — ईश्वरेणैव जिता
असुराः । यूयं तत्र निमित्तमात्रम् । तस्यैव विजये — यूयं महीयध्वं
महिमानं प्राप्नुथ । एतदिति क्रियाविशेषणार्थम् । मिथ्याभिमानस्तु
युष्माकम् — अस्माकमेवायं विजयोऽस्माकमेवायं महिमेति । ततः
तस्मादुमावाक्यात् ह एव विदाञ्चकार ब्रह्मेति
इन्द्रः ; अवधारणात् ततो हैव इति, न स्वातन्त्र्येण ॥

तस्माद्वा एते देवा अतितरामिवान्यान्देवान्यदग्निर्वायुरिन्द्रस्ते
ह्येनन्नेदिष्ठं पस्पर्शुस्ते ह्येनत्प्रथमो विदाञ्चकार
ब्रह्मेति ॥ २ ॥

यस्मादग्निवाय्विन्द्रा एते देवा ब्रह्मणः संवाददर्शनादिना सामीप्यमुपगताः,
तस्मात् स्वैर्गुणैः अतितरामिव शक्तिगुणादिमहाभाग्यैः अन्यान् देवान्
अतितराम् अतिशेरत इव एते देवाः । इवशब्दोऽनर्थकोऽवधारणार्थो
वा । यत् अग्निः वायुः इन्द्रः ते हि देवा यस्मात् एनत् ब्रह्म
नेदिष्ठम् अन्तिकतमं प्रियतमं पस्पर्शुः स्पृष्टवन्तो
यथोक्तैर्ब्रह्मणः संवादादिप्रकारैः, ते हि यस्माच्च हेतोः
एनत् ब्रह्म प्रथमः प्रथमाः प्रधानाः सन्त इत्येतत् , विदाञ्चकार
विदाञ्चक्रुरित्येतत् , ब्रह्मेति ॥

तस्माद्वा इन्द्रोऽतितरामिवान्यान्देवान्स ह्येनन्नेदिष्ठं पस्पर्श स
ह्येनत्प्रथमो विदाञ्चकार ब्रह्मेति ॥ ३ ॥

यस्मादग्निवायू अपि इन्द्रवाक्यादेव विदाञ्चक्रतुः, इन्द्रेण हि
उमावाक्यात्प्रथमं श्रुतं ब्रह्मेति ; तस्माद्वै
इन्द्रः अतितरामिव अतिशेत इव अन्यान् देवान् । स ह्येनन्नेदिष्ठं
पस्पर्श यस्मात् स ह्येनत्प्रथमो विदाञ्चकार ब्रह्मेत्युक्तार्थं
वाक्यम् ॥

तस्यैष आदेशो यदेतद्विद्युतो व्यद्युतदा३ इतीन्न्यमीमिषदा३ इत्यधिदैवतम् ॥
४ ॥

तस्य प्रकृतस्य ब्रह्मणः एषः आदेशः उपमोपदेशः । निरुपमस्य ब्रह्मणो
येनोपमानेनोपदेशः सोऽयमादेश इत्युच्यते । किं तत् ? यदेतत्
प्रसिद्धं लोके विद्युतः व्यद्युतत् विद्योतनं कृतवदित्येतदनुपपन्नमिति
विद्युतो विद्योतनमिति कल्प्यते । आ३ इत्युपमार्थः । विद्युतो
विद्योतनमिवेत्यर्थः, ‘यथा सकृद्विद्युतम्’ (बृ. उ. २ । ३ । ६)
इति श्रुत्यन्तरे च दर्शनात् । विद्युदिव हि सकृदात्मानं दर्शयित्वा
तिरोभूतं ब्रह्म देवेभ्यः । अथवा विद्युतः ‘तेजः’ इत्यध्याहार्यम् ।
व्यद्युतत् विद्योतितवत् आ३ इव । विद्युतस्तेजः
सकृद्विद्योतितवदिवेत्यभिप्रायः ।
इतिशब्दः आदेशप्रतिनिर्देशार्थः — इत्ययमादेश इति । इच्छब्दः
समुच्चयार्थः । अयं चापरस्तस्यादेशः । कोऽसौ ?
न्यमीमिषत् यथा चक्षुः । न्यमीमिषत् निमेषं कृतवत् । स्वार्थे णिच् ।
उपमार्थ एव आकारः । चक्षुषो विषयं प्रति प्रकाशतिरोभाव इव
चेत्यर्थः । इति अधिदैवतं देवताविषयं ब्रह्मण
उपमानदर्शनम् ॥

अथाध्यात्मं यदेतद्गच्छतीव च मनोऽनेन चैतदुपस्मरत्यभीक्ष्णं सङ्कल्पः ॥ ५ ॥

अथ अनन्तरम् अध्यात्मं प्रत्यगात्मविषय आदेश उच्यते । यदेतत् गच्छतीव च
मनः । एतद्ब्रह्म ढौकत इव विषयीकरोतीव । यच्च अनेन मनसा एतत् ब्रह्म
उपस्मरति समीपतः स्मरति साधकः अभीक्ष्णं भृशम् । सङ्कल्पश्च मनसो
ब्रह्मविषयः । मनउपाधिकत्वाद्धि मनसः
सङ्कल्पस्मृत्यादिप्रत्ययैरभिव्यज्यते
ब्रह्म, विषयीक्रियमाणमिव । अतः स एष ब्रह्मणोऽध्यात्ममादेशः ।
विद्युन्निमेषणवदधिदैवतं द्रुतप्रकाशनधर्मि, अध्यात्मं च
मनःप्रत्ययसमकालाभिव्यक्तिधर्मि, इत्येष आदेशः । एवमादिश्यमानं हि
ब्रह्म मन्दबुद्धिगम्यं भवतीति ब्रह्मण आदेश उपदेशः । न हि
निरुपाधिकमेव ब्रह्म मन्दबुद्धिभिराकलयितुं शक्यम् ॥

तद्ध तद्वनं नाम तद्वनमित्युपासितव्यं स य एतदेवं वेदाभि हैनं सर्वाणि
भूतानि संवाञ्छन्ति ॥ ६ ॥

किञ्च, तत् ब्रह्म ह किल तद्वनं नाम तस्य वनं तद्वनं तस्य प्राणिजातस्य
प्रत्यगात्मभूतत्वाद्वनं वननीयं सम्भजनीयम् । अतः तद्वनं नाम ;
प्रख्यातं ब्रह्म तद्वनमिति यतः, तस्मात् तद्वनमिति अनेनैव
गुणाभिधानेन उपासितव्यं चिन्तनीयम् । अनेन नाम्नोपासनस्य
फलमाह — स यः कश्चित् एतत् यथोक्तं ब्रह्म एवं यथोक्तगुणं वेद उपास्ते
अभि ह एनम् उपासकं सर्वाणि भूतानि अभि संवाञ्छन्ति ह प्रार्थयन्त एव यथा
ब्रह्म ॥

उपनिषदं भो ब्रूहीत्युक्ता त उपनिषद्ब्राह्मीं वाव त उपनिषदमब्रूमेति ॥ ७ ॥

एवमनुशिष्टः शिष्य आचार्यमुवाच — उपनिषदं रहस्यं यच्चिन्त्यं भो भगवन्
ब्रूहि इति । एवमुक्तवति शिष्ये आहाचार्यः — उक्ता अभिहिता ते तव
उपनिषत् । का पुनः सेत्याह — ब्राह्मीं ब्रह्मणः परमात्मन इयं ब्राह्मी
ताम् , परमात्मविषयत्वादतीतविज्ञानस्य, वाव एव ते उपनिषदमब्रूमेति
उक्तामेव परमात्मविषयामुपनिषदमब्रूमेत्यवधारयत्युत्तरार्थम् ।
परमात्मविषयामुपनिषदं श्रुतवतः उपनिषदं भो ब्रूहीति
पृच्छतः शिष्यस्य कोऽभिप्रायः ? यदि तावच्छ्रुतस्यार्थस्य प्रश्नः कृतः,
ततः पिष्टपेषणवत्पुनरुक्तोऽनर्थकः प्रश्नः स्यात् । अथ
सावशेषोक्तोपनिषत्स्यात् , ततस्तस्याः
फलवचनेनोपसंहारो न युक्तः ‘प्रेत्यास्माल्लोकादमृता भवन्ति’ (के. उ. २ । ५)
इति । तस्मादुक्तोपनिषच्छेषविषयोऽपि प्रश्नोऽनुपपन्न एव, अनवशेषितत्वात् ।
कस्तर्ह्यभिप्रायः प्रष्टुरिति । उच्यते । किं पूर्वोक्तोपनिषच्छेषतया
तत्सहकारिसाधनान्तरापेक्षा, अथ निरपेक्षैव ? सापेक्षा
चेदपेक्षितविषयामुपनिषदं ब्रूहि । अथ
निरपेक्षा चेदवधारय पिप्पलादवन्नातः परमस्तीत्येवमभिप्रायः ।
एतदुपपन्नमाचार्यस्यावधारणवचनम् ‘उक्ता त उपनिषत्’ इति । ननु नावधारणमिदम्
, यतोऽन्यद्वक्तव्यमाह ‘तस्यै तपो दमः’ (के. उ. ४ । ८) इत्यादि । सत्यम् ,
वक्तव्यमुच्यते आचार्येण । न तूक्तोपनिषच्छेषतया
तत्सहकारिसाधनान्तराभिप्रायेण
वा ; किन्तु ब्रह्मविद्याप्राप्त्युपायाभिप्रायेण वेदैस्तदङ्गैश्च सहपाठेन
समीकरणात्तपःप्रभृतीनाम् । न हि वेदानां शिक्षाद्यङ्गानां च
साक्षाद्ब्रह्मविद्याशेषत्वं तत्सहकारिसाधनत्वं
वा सम्भवति । सहपठितानामपि यथायोगं विभज्य विनियोगः स्यादिति चेत् ; यथा
सूक्तवाकानुमन्त्रणमन्त्राणां यथादैवतं विभागः, तथा
तपोदमकर्मसत्यादीनामपि
ब्रह्मविद्याशेषत्वं तत्सहकारिसाधनत्वं वेति कल्प्यते ।
वेदानां तदङ्गानां चार्थप्रकाशकत्वेन कर्मात्मज्ञानोपायत्वमित्येवं ह्ययं
विभागो युज्यते अर्थसम्बन्धोपपत्तिसामर्थ्यादिति चेत् , न ; अयुक्तेः । न
ह्ययं विभागो घटनां प्राञ्चति । न हि
सर्वक्रियाकारकफलभेदबुद्धितिरस्कारिण्या
ब्रह्मविद्यायाः शेषापेक्षा सहकारिसाधनसम्बन्धो वा युज्यते ।
सर्वविषयव्यावृत्तप्रत्यगात्मविषयनिष्ठत्वाच्च
ब्रह्मविद्यायास्तत्फलस्य च निःश्रेयसस्य । ‘मोक्षमिच्छन्सदा कर्म त्यजेदेव
ससाधनम् । त्यजतैव हि तज्ज्ञेयं त्यक्तुः प्रत्यक्परं पदम्’ ( ? )
तस्मात्कर्मणां सहकारित्वं कर्मशेषापेक्षा वा न
ज्ञानस्योपपद्यते । ततोऽसदेव
सूक्तवाकानुमन्त्रणवद्यथायोगं
विभाग इति । तस्मादवधारणार्थतैव प्रश्नप्रतिवचनस्योपपद्यते ।
एतावत्येवेयमुपनिषदुक्तान्यनिरपेक्षा
अमृतत्वाय ॥

तस्यै तपो दमः कर्मेति प्रतिष्ठा वेदाः सर्वाङ्गानि सत्यमायतनम् ॥ ८ ॥

यामिमां ब्राह्मीमुपनिषदं तवाग्रेऽब्रूमेति तस्यै तस्या उक्ताया उपनिषदः
प्राप्त्युपायभूतानि तपआदीनि । तपः कायेन्द्रियमनसां समाधानम् । दमः
उपशमः । कर्म अग्निहोत्रादि । एतैर्हि संस्कृतस्य सत्त्वशुद्धिद्वारा
तत्त्वज्ञानोत्पत्तिर्दृष्टा । दृष्टा ह्यमृदितकल्मषस्योक्तेऽपि
ब्रह्मण्यप्रतिपत्तिर्विपरीतप्रतिपत्तिश्च,
यथेन्द्रविरोचनप्रभृतीनाम् ।
तस्मादिह वातीतेषु वा बहुषु जन्मान्तरेषु तपआदिभिः कृतसत्त्वशुद्धेर्ज्ञानं
समुत्पद्यते यथाश्रुतम् ; ‘यस्य देवे परा भक्तिर्यथा देवे तथा गुरौ ।
तस्यैते कथिता ह्यर्थाः प्रकाशन्ते महात्मनः’ (श्वे. उ. ६ ।
२३) इति मन्त्रवर्णात् । ‘ज्ञानमुत्पद्यते पुंसां क्षयात्पापस्य
कर्मणः’ (मो. २०४ । ८) इति स्मृतेश्च । इतिशब्दः
उपलक्षणत्वप्रदर्शनार्थः । इति एवमाद्यन्यदपि
ज्ञानोत्पत्तेरुपकारकम् ‘अमानित्वमदम्भित्वम्’ (भ. गी. १३ । ७)
इत्याद्युपदर्शितं भवति । प्रतिष्ठा पादौ पादाविवास्याः ; तेषु हि
सत्सु प्रतितिष्ठति ब्रह्मविद्या प्रवर्तते, पद्भ्यामिव पुरुषः ।
वेदाश्चत्वारः सर्वाणि चाङ्गानि शिक्षादीनि षट्
कर्मज्ञानप्रकाशकत्वाद्वेदानां
तद्रक्षणार्थत्वादङ्गानां प्रतिष्ठात्वम् । अथवा, प्रतिष्ठाशब्दस्य
पादरूपकल्पनार्थत्वाद्वेदास्त्वितराणि सर्वाङ्गानि
शिरआदीनि । अस्मिन्पक्षे शिक्षादीनां वेदग्रहणेनैव ग्रहणं
कृतं प्रत्येतव्यम् । अङ्गिनि हि गृहीतेऽङ्गानि गृहीतान्येव भवन्ति,
तदायत्तत्वादङ्गानाम् । सत्यम् आयतनं यत्र तिष्ठत्युपनिषत्
तदायतनम् । सत्यमिति अमायिता अकौटिल्यं वाङ्मनःकायानाम् । तेषु
ह्याश्रयति विद्या ये अमायाविनः साधवः, नासुरप्रकृतिषु मायाविषु ; ‘न येषु
जिह्ममनृतं न माया च’ (प्र. उ. १ । १६) इति श्रुतेः ।
तस्मात्सत्यमायतनमिति कल्प्यते ।
तपआदिष्वेव प्रतिष्ठात्वेन प्राप्तस्य सत्यस्य पुनरायतनत्वेन ग्रहणं
साधनातिशयत्वज्ञापनार्थम् । ‘अश्वमेधसहस्रं च सत्यं च तुलया धृतम् ।
अश्वमेधसहस्राच्च सत्यमेकं विशिष्यते’ (महाभा. आ. ७४ । १०३) इति
स्मृतेः ॥

यो वा एतामेवं वेदापहत्य पाप्मानमनन्ते स्वर्गे लोके ज्येये प्रतितिष्ठति
प्रतितिष्ठति ॥ ९ ॥

यो वै एतां ब्रह्मविद्याम् ‘केनेषितम्’ (के. उ. १ । १) इत्यादिना यथोक्ताम्
एवं महाभागाम् ‘ब्रह्म ह देवेभ्यः’ (के. उ. ३ । १) इत्यादिना स्तुतां
सर्वविद्याप्रतिष्ठां वेद । ‘अमृतत्वं हि विन्दते’ (के. उ. २ ।
४) इत्युक्तमपि ब्रह्मविद्याफलमन्ते निगमयति — अपहत्य पाप्मानम्
अविद्याकामकर्मलक्षणं संसारबीजं विधूय अनन्ते
अपर्यन्ते स्वर्गे लोके सुखात्मके ब्रह्मणीत्येतत् । अनन्ते
इति विशेषणान्न त्रिविष्टपे अनन्तशब्द औपचारिकोऽपि स्यादित्यत आह —
ज्येये इति । ज्येये ज्यायसि सर्वमहत्तरे स्वात्मनि मुख्ये एव
प्रतितिष्ठति । न पुनः संसारमापद्यत इत्यभिप्रायः ॥

इति चतुर्थखण्डभाष्यम् ॥
