+++
title = "०३ ब्रह्मणः सर्वेन्द्रियप्रेरकत्ववर्णन्"

+++


## श्रोत्रस्य श्रोत्रं मनसो मनो यद्वाचो ह वाचं स उ प्राणस्य प्राणः

**ब्रह्मणः सर्वेन्द्रियप्रेरकत्ववर्णनम्**

# **उपनिषत्**

# **श्रोत्रस्य श्रोत्रं मनसो मनो यद्वाचो ह वाचं स उ प्राणस्य प्राणः । **

# **चक्षुषश्चक्षुरतिमुच्य धीराः प्रेत्यास्माल्लोकादमृता भवन्ति ॥२॥**

## **भाष्यम्**

***यः प्राणस्य प्रणेता च चक्षुरादेश्व सर्वशः ।***

***अगम्यस्सर्वदेवैश्व परिपूर्णत्वहेतुतः ॥***

***प्राणादीनां प्रणेता च सर्ववेत्ता च सर्वशः ।***

***सर्वोत्तमश्च सर्वत्र स विष्णुरिति धार्यताम् ॥***

॥ इति प्रथमः खण्डः ॥

### **श्रीव्यासतीर्थविरचितंविवरणं**

व्यासतीर्थीयम्– यः प्राणस्य प्रणेता चक्षुरादेश्च प्रणेता स विष्णुरवधार्यतामिति सम्बन्धः । चक्षुरादिप्रणेतृत्त्ववेत्तुः फलमाह - अतिमुच्येति ॥ अस्माल्लोकात्प्रेत्य गत्वाऽतिमुच्य संसारादमृताभवन्तीति सम्बन्धः । कीदृशं भगवतः प्राणादिप्रेरकत्व- मिति जिज्ञासायां तत्र चक्षुराद्यप्रवृत्तेः कीदृशं तदिति न जानीम इत्याह- न तत्र चक्षुरिति ॥ तद्व्याचष्टे - अगम्य इति ॥ सर्वात्मना चक्षुराद्यगम्यस्तर्हीत्यत आह- अन्यदेवेति । विदिताज्जगतोऽविदिताच्छशविषाणादेरन्यदेव तत् । तत्राधीत्यस्यार्थमाह- सर्वोत्तमश्च सर्वत्रेति ॥

### **श्रीवामनपण्डितविरचिताटीका**

वामनटीका - ‘यः प्राणस्य प्रणेता च' इत्यादिना 'श्रोत्रस्य श्रोत्रम्' इत्यादि परिहारवाक्यं विवृणोति । यः प्राणादीनां प्रणेता स सर्वदेवैरप्यगम्यः, अनन्तगुणत्वात् । एवंलक्षणको लोकविलक्षणः पुरुषः क इत्याकाङ्क्षायामाह- प्राणादीनामिति ॥ योऽसौ प्राणादिप्रणेता, अत्यन्तविलक्षणः सः सर्वत्र सर्वदेशकालेषु सर्ववेदशास्त्रेषु च विष्णुरिति धार्यतां निर्धार्यताम् । 'विष्णुरेव हि तच्छ्रुतेः' इति सूत्रात् । तन्निर्धारणफलमाह - 'अतिमुच्य' इति । एवं सर्वाधिको विष्णुरिति या बुद्धिः सैव धीरित्युच्यते । तत्र रता धीराः । ते पापकृतीर् अतिमुच्य अस्माल्लोकात् प्रेत्य अमृता भवन्ति ॥

### **श्रीवेदेशतीर्थविरचितंविवरणं**

वे. विवरणम् - इदानीं श्रोत्रस्य श्रोत्रमित्यादिपरिहारवाक्यं व्याचष्टे - यः प्राणस्येति ॥ श्रुतौ क्रमाविवक्षयोक्तावपि स्वयं मुख्यत्वक्रममनुसृत्य प्राणस्य प्रणेता चेत्यादावुक्तम् । आदिपदेन श्रोत्रवामनसां ग्रहणम् । न केवलम् एतावत एव नियामकः किन्त्वन्येषां ज्ञानकर्मेन्द्रियाणामपीत्याह- सर्वशः सर्वस्येति ॥ अनेन श्रुतौ प्रश्नपरिहारवाक्यगतं मनआदिपदमुपलक्षणपरमिति सूचितम् । यच्छब्दस्य स विष्णुरित्युत्तरेण तच्छब्देनान्वयः । 'न तत्र चक्षुर्गच्छति' इत्यादिवाक्यं चक्षुरादिपदेन जडेन्द्रियमात्रमुच्यत इति प्रतीतिनिरासाय व्याचष्टे- अगम्यः सर्वदेवैश्चेति ॥ श्रुत्युक्तमुपलक्षणमितिभावेन वा न विद्म न विजानीम' इति ब्रह्माज्ञेयत्वोक्त्या तदवरसर्वदेवाज्ञेयत्वमुक्तप्रायमेवेति भावेन वा सर्वदेवैरित्युक्तम् । ‘येन प्राणः प्रणीयत' इति वाक्यं व्याचष्टे - प्राणादीनामिति ॥ अत्रापि श्रुत्युक्त- मुपलक्षणमितिभावेन वा, रुद्रादिसर्वनियामकप्राणनियामकत्वोत्त्या तन्नियामकत्व- मुक्तप्रायमेवेति भावेन वा प्राणादीनामित्यादिपदप्रयोगः । येन वागभ्युद्यते' ‘येनाहुर्मनो मतं’ ‘येन चक्षूंषि पश्यन्ति' ' येन श्रोत्रमिदं श्रुतम् इति वाक्यजातस्य तात्पर्यमाह- सर्ववेत्ता चेति ॥ रमादीनामपि सर्ववेत्तृत्वादाह - सर्वशः सर्वापेक्षयेति ॥ अविदितादधीत्युक्ताधीत्यस्यार्थमाह- सर्वोत्तम इति ॥ देशकालान्तरयोरन्यः सर्वोत्तमः किं नेत्याह- सर्वत्रेति ॥

**॥ प्रथमः खण्डः ॥**



### **श्रीवेदेशतीर्थविरचितश्रुत्यर्थः**

वे. श्रुत्यर्थः- एवं शिवेन पृष्टश्चतुर्मुखो नारायणं ध्यात्वा परिहारमाह- श्रोत्रस्येति ॥ यत् श्रोत्रस्य श्रोत्रं श्रोत्रत्वप्रदं त्वया पृष्टं यन्मनसो मनः मनस्त्वप्रदं पृष्टं यच्च वाचो ह वाचं वाक्त्वप्रदं पृष्टं, यश्च प्राणस्य मुख्यप्राणस्य प्राणत्वप्रदः पृष्टः, यच्चक्षुषश् चक्षुष्ट्वप्रदं पृष्टम् उपलक्षणमेतद् यच्चान्येन्द्रियनियामकं पृष्टं तत् स उ स एव मम ध्यानविषयीभूतो नारायण एवेत्यर्थः । श्रोत्रादीन्द्रियदेवतानियामको, नारायण इति वेत्तुः फलमाह- अतिमुच्येति ॥ धीरा मनोधैर्यवन्तः श्रोत्रस्य श्रोत्रमित्याद्युक्तप्रकारेण नारायणं प्रेत्य प्रकर्षेण ज्ञात्वा तमपरोक्षीकृत्येति यावत् । अस्माल्लोकाच् चरमत्वेन प्रसिद्धाच्छरीरात्प्रत्य हृदयाग्रप्रज्वलनप्रकाशितद्वारत्वादिलक्षणप्रकर्षेण गत्वा अतिमुच्य प्रारब्धकर्मणेति शेषः । अमृता मुक्ता भवन्तीत्यर्थः ॥ २ ॥

### **नृसिंहभिक्षुविरचिताउपनिषदार्थप्रकाशिका**

नृसिंहप्रकाशिका - एवमुमापतिना पृष्टश्चतुराननो नारायणं ध्यायन् उत्तरमाह - श्रोत्रस्येति ॥ श्रोत्रस्य श्रोत्रं मनसां मनः, वाचो ह यद्वाचं वाक्, चक्षुषश्चक्षुः श्रोत्रादिदेवानां श्रवणादिव्यापारजनकशक्तिप्रदत्वेन मुख्यप्राणस्यापि सर्वचेष्टकत्वशक्तिप्रदत्वेन वा त्वया पृष्टः प्रेरकः स उ विचारपूर्वं प्राणादि- सर्वदेवप्रेरकत्वेन मया ध्यानः स विष्णुरेव । एवं वेत्तुः फलमाह अतिमुच्येति ॥ अस्मान् लोकाद् देहात् प्रेत्य मृत्वेत्यर्थः । संसारादतिमुच्य अमृताः स्वरूपानन्दानुभविनो भवन्ति ॥२॥

### **श्रीसत्यप्रियतीर्थविरचिताभाष्यविवृतिः**

स. भाष्यविवृतिः-एवमुमापतिना पृष्टश्चतुराननो नारायणं ध्यात्वा उत्तरमवोचत - श्रोत्रस्य श्रोत्रमिति ॥ यत् श्रोत्रस्य श्रोत्रं श्रोत्रत्वप्रदं त्वया पृष्टं यन्मनसां मनः मनस्त्वप्रदं यच वाचो ह वाचं वाक्तत्वप्रदं वाचमिति द्वितीया प्रथमार्थे सुपां सुपो भवन्तीति वचनात् । यश्च प्राणस्य मुख्यप्राणस्य प्राणः प्राणत्वप्रदः यच्चक्षुषश्चक्षुश् चक्षुष्ट्वप्रदम् उपलक्षणमेतत् । यच्चान्येन्द्रियनियामक- त्वमप्राक्षीस् तत् सउ स एव मम ध्यानविषयीभूतो नारायण एवेत्यर्थः ।

श्रोत्रादीन्द्रियतद्देवतानियामकः नारायण इति वेदितुः फलमभ्यधात्- अतिमुच्येति ॥ धीरा धीमन्तः प्राणादिसर्वप्रेरकत्वेन विष्णुज्ञा अस्माल्लोकाद् देहात् प्रेन्य मृत्वा संसारादतिमुच्य अमृताः स्वरूपानन्दानुभविनो भवन्ति ।

तदेतदाख्यासीद् भाष्यकारः । 'यदिदं पुरुषावश्यम्' इत्यारभ्य 'चक्षुरादेश्च सर्वशः’इत्यन्तेन । अत्र च भाष्ये 'चक्षुश्रोत्रं तथावाचम्' इत्यत्र चक्षुश्रोत्रवाक् शब्दानां देवतापरत्वे विनियोजयेदिति स्वार्थिको णिच् । इन्द्रियपरत्वे हेतुमण्णिच्च । खण्डस्थसइत्यनेन पराम्रष्टव्यार्थं ध्यात्वा 'नारायणं वन्दे? इत्यस्मादारभ्य 'दोषवर्जितम्' इत्यन्तेन अचकथ

अत्र सर्वाधारत्वादिगुणविशिष्टस्य ब्रह्मणो ध्यानम् । एतद्गुणविशिष्टस्यैव तच्छब्देन परामर्शश्च एतेषां गुणानां ध्यातृब्रह्मदृष्टम् एतदुपनिषद्वाक्यप्रतिपाद्यत्वाद् अवजग्माते । तथा हिं श्रोत्रस्य श्रोत्रमित्यादिना तत्र तत्र स्थितस्य तत्तन्नियामकत्वोक्त्या वा यदिदमुपासत इत्यनेन नियामकतया तत्तज्जीवसमीप- स्थत्वोक्त्या वा सर्वाधारत्वम् अन्यदेवतद्विदितादित्यनौपमत्वम्, येन बागभ्युद्यत इत्यादिना सार्वज्ञं, बागादिशब्दानां तद्विषयोपलक्षकत्वात् पूर्वोक्तरीत्या तत्तन्नियामकत्वोक्त्या ‘ब्रह्म ह देवेभ्यो विजिग्य' इति सर्वदैत्यदानवजयोक्त्या वा सर्वशक्तित्वम् 'यत्प्राणेन न प्राणिति' इति पारतन्त्र्याभावोक्त्या तदुपलक्षितसर्वदोषवर्जितत्वं च अवाचिषतेति ज्ञेयम् ।

अनौपमम् । उपमैव औपमम् । स्वार्थिको अण् । न विद्यते औपमं यस्यासौ अनौपमः । तम् अनौपमम् । यद्वा उपमाया अयम् औपमः सोपम इति यावत् । ततो नञ्समानाधिकरणतत्पुरुषः ।

### **श्रीवरदतीर्थभिक्षुविरचिताटीका**

वरदतीर्थीयम् –अथ 'श्रोत्रस्य श्रोत्रम्' इति परिहारवाक्यं व्याचष्टे - य इति ॥ प्राणस्य मुख्यप्राणस्य सर्वशश् चक्षुरादीन्द्रियगणस्य च यः प्रेरकस्त्वया पृष्टः स विष्णुरिति धार्यताम् अवधार्यतामित्यर्थः ।

व.उ. मन्त्रार्थः- परिहारमाह श्रोत्रस्य श्रोत्रमित्यादिना । यद्वा अस्तु श्रवणशक्तिप्रदानेन श्रोत्रस्य श्रोत्रं मननशक्तिप्रदानेन मनसोऽपिमनस्त्वप्रदम् एवं वचनशक्तिप्रदानेन वागिन्द्रियस्यापि वागिन्द्रियत्वप्रदम् । प्राणप्रेरकत्वात् प्राणस्यापि प्राणं, दर्शनशक्तिप्रदत्वाच् चक्षुषोऽपि चक्षुस् त्वया पृष्टं तद्वस्तु स उ सविष्णुरेवेत्यर्थः ॥२॥

### **श्रीराघवेन्द्रयतिविरचितःतलवकारोपनिषत्खण्डार्थः**

खण्डार्थः-इति शिवेन पृष्टो ब्रह्मोवाचेति योज्यम् । यद् यः श्रोत्रस्य श्रोत्रं श्रवणशक्तिप्रदः, मनसो मनः मननशक्तिप्रदः, वाचो वागिन्द्रियस्य वाचं वागुच्चारणशक्तिप्रदः, प्राणस्य मुख्यवायोः प्राणः प्रणेता, चक्षुषश् चक्षुर् दर्शनशक्तिप्रदः, श्रोत्रादेर्नियन्ता यस्त्वया पृष्टः स इत्यन्वेति । स उ स एव, प्रसिद्धां विष्णुरेवेत्यर्थः । स इत्यस्यावृत्तिर्वा । तदाह भाष्ये ' यः प्राणस्य चक्षुरादेश्च प्रणता स विष्णुरिति धार्यताम्' इति । 'प्राणस्य प्राणमुत चक्षुषश्चक्षुः' इत्यादिकाण्वश्रुतेः, 'प्राणादयो वाक्यशेषात्’(ब्र.सू.१-४-१३)इति सूत्रात् तत्र प्राणादिनियन्तुर्विष्णुत्वनिर्णयादिति भावः । श्रोत्रादिप्रेरकज्ञानिनः फलमुच्यते - अतिमुच्येति ॥ धीरा धीमन्तः श्रोत्रादिप्रेरकत्वं विजानन्तो ऽस्माल्लोकाद् भौतिकदेहात् प्रेत्य निर्गत्य, मृत्वेति यावत्, अतिमुच्य लिङ्गबन्धं हित्वा अमृता मुक्ता भवन्तीति ॥ २ ॥

------------------------------------------------------------------------

न तत्र चक्षुर्गच्छति न वाग् गच्छति नो मनः

# **उपनिषत्**

# **न तत्र चक्षुर्गच्छति न वाग् गच्छति नो मनः । **

# **न विद्म न विजानीमो यथैतदनुशिष्यात् ॥३॥**

## **भाष्यम्**

***यं सम्यङ् नैव जानाति कश्चिन्निरवशेषतः ।***

### **श्रीवामनपण्डितविरचिताटीका**

वामनटीका –एवं चेद् वेदान् लक्षणं च विनाऽपि प्रत्यक्षादिना तत्स्वरूपनिर्धारिणंन मोक्षः स्यादित्यत आह- न तत्रेत्यादि ॥ तत्र हरौ अस्मच्चक्षुरादीनि न गच्छन्ति । तस्मात् प्रत्यक्षादिना वयं सर्वेऽपि सर्वथा न तद् विद्म । आगमप्रमाणेनापि तदनुशिष्टप्रकारेण सुसूक्ष्माशेषविशेषैः सह न जानीमः । ‘सुसूक्ष्मैरप्यशेषैश्च विशेषैः सह पश्यति । स्वात्मानं भगवान् विष्णुः' (अनु. ३. ४.६९) इति श्रुतेः । न हि प्रकृतिस्तावतो विशेषान् तस्मिन् पश्यति । 'नतु सर्वैर्विशेषैस्तम्' (३.४.७१ ) इति प्रतिषेधात् । ' अत्रोपसृष्टमिति चास्मृत- मिन्दिरायाः' (३.१६.४२ ) इति भागवते । किं पुनरस्मदादयः ? तदेतदाह- यं सम्यङ् नैव जानाति कश्चिन्निरवशेषत इति ।

### **श्रीवेदेशतीर्थविरचितश्रुत्यर्थः**

वे. श्रुत्यर्थः- अस्त्वेवं श्रोत्रादिनियामको नारायणः स किंलक्षणक इत्यपेक्षायां साकल्येन सर्वदेवाज्ञेयत्वं तावत्तस्य लक्षणमाह- न तत्रेति ॥ चक्षुश् चक्षुरभिमानी देवस्तत्र नारायणविषये न गच्छति न जानातीत्यर्थः । एवमुत्तरत्रापि । उपलक्षणमेतत् । न तत्र श्रोत्रं गच्छतीत्याद्यपि ग्राह्यम् । ननु चक्षुराद्यभिमानि- सूर्याद्यज्ञेयोऽपि भगवान् सर्वदेवोत्तमत्वेन त्वया ज्ञेयः स्यादित्यत आह- न विद्म इति ॥ सामान्यविशेषज्ञाननिषेधार्थं वा, परोक्षापरोक्षज्ञान- निषेधार्थं वाऽदरार्थं वा द्विरुक्तिः । यद्वा सूर्यादीनां स्वतो नारायणज्ञानासम्भवेऽपि सर्वदेवोत्तम इति त्वदुपदेशेन ज्ञानं स्यादित्यत आह- न विद्म इति ॥ एतन् नारायणस्वरूपं यथा यथावद् अनुशिष्यादनुशिष्यां युष्मदादिषूपदेशं कुर्या तथा न विद्म इत्यर्थः । यद्वा त्वमपि किं सर्वात्मना न जानासि इत्यपेक्षायामाह - यथेति ॥ यथा लोके जन इदं गवयादिकं वस्तु एतद्गवादिसदृशमित्यनुशिष्याज् जानीयात् । तथा परमात्माख्यं वस्तु एतत्सदृशमिति वयं न विद्म इत्यर्थः ।

### **नृसिंहभिक्षुविरचिताउपनिषदार्थप्रकाशिका**

नृसिंहप्रकाशिका - कीदृशं भगवतः प्राणादिप्रेरकत्वमिति जिज्ञासायां तत्र चक्षुराद्यप्रवृत्तेः कीदृशं तदिति न जानीम इत्याह- न तत्र चक्षुरिति ॥ तत्र भगवद्विषये चक्षुश् चक्षुरभिमानिदेवता न गच्छति । न स्वव्यापारवान् भवति । एवं न वाग्गच्छति । नो मनो गच्छति । एतदाद्याः सर्वे वयं यथा एतद् ब्रह्म अनुशिष्याद् उपदेष्टव्यार्थतया परोक्षतः शास्त्रयुक्तिभ्यां न विद्म । अपरोक्षत- चक्षुरादिना न जानीमः ॥३॥

### **श्रीसत्यप्रियतीर्थविरचिताभाष्यविवृतिः**

स.भाष्यविवृतिः - यदि मनआदिप्रेरकं ब्रह्म तर्हि किमिति मन आदिवन् नावभासत इत्यतश् चक्षुर्मन आदिस्थितस्य तत्तदभिमानिदेवैरगम्यत्वान्येन्द्रिय- गोचरतेत्यभिदधे- न तत्र चक्षुर्गच्छतीति । तत्र भगवद्विषये चक्षुरभिमानिदेवः न गच्छति न व्यापारवान् भवति । गच्छतिरत्र प्रवर्तनार्थः । एवं न बाग्गच्छतीत्यादि । उपलक्षणं चैतत् । न श्रोत्रं गच्छति न प्राणो गच्छति इत्यपि ग्राह्यम् । ननु चक्षुराद्यभिमानिसूर्याद्यज्ञेयमपि भगवन्तं सर्वदेवोत्तमत्वेन त्वं जानीया इत्यतो अभ्यधत्त न विद्म इति ॥ एतत् सर्वत्र सन्निहितं पूर्णं ब्रह्म यथा अनुशिष्याद् इन्द्रियाणि प्रेरयेत् तथा तत्प्रेरकत्वादिधर्मवित् । न विद्म । शास्त्रयुक्तिभ्यां न बुध्यामहे न जानीमः । अपरोक्षतोऽपि न जानीमहे ।

तदभ्यश्रित । 'अगम्यस्सर्वदेवैश्च परिपूर्णत्वहेतुतः' इति । परिपूर्णत्वत इति हेतुगर्भविशेषणेनैतच्छब्दार्थकथनम् । 'अगम्यस्सर्वदेवैश्च' इत्यनेन चक्षुरादिशब्दानां देवतापरत्वमसुसूचत् । अनुशिष्यादित्यस्य अर्थान्तरकथनम् ।

### **श्रीवरदतीर्थभिक्षुविरचिताटीका**

वरदतीर्थीयम् - ननु विष्णोः प्राणादिप्रेरकत्वप्रकारः कथमित्यतोऽस्य चक्षुराद्यगोचरत्वात् प्राणादिप्रेरकत्वप्रकारोऽपीत्थमिति वक्तुं न शक्यत इति भावन उच्यते- न तत्र चक्षुर्गच्छतीत्यादि । तस्यार्थोऽगम्य इति । ननु ‘न तत्र चक्षुर्गच्छति' इत्यत्र विष्णोर्मनोविषयत्वं नास्तीति यदुक्तं, तन्न । मनोगम्य जीवाभिन्नत्वाद् विष्णोर् इत्याशङ्कापरिहारपूर्वकं न तत्र चक्षुर्गच्छतीत्युक्तं विव्रियते यद्वाचानभ्युदितमित्यादिना । तस्यार्थः- प्राणादीनामिति ॥ ननु विष्णोश्चक्षुराद्यगम्यत्वे सर्वात्मनाऽविज्ञेयत्वं स्याद् इत्यत्र उच्यते अन्यदेव तद्विदितादिति । तत्र अधि इत्यस्यार्थमाह- सर्वोत्तम इति ॥

व.उ. मन्त्रार्थः- न तत्र चक्षुर्गच्छतीत्यस्यायमर्थः । तत्र तस्मिन् परमेश्वरे चक्षुरादिकं न गच्छतीति यतो ऽतः कारणादेतद् ब्रह्म यथा येन प्रकारेणानुशिष्याद् इन्द्रियादेरनुशासनं कुर्यात् तं प्रकारं सामान्यतो विशेषतः न जानीम इति ॥३॥

### **श्रीराघवेन्द्रयतिविरचितःतलवकारोपनिषत्खण्डार्थः**

खण्डार्थः- कीदृशं हरेः प्रेरकत्वादिमाहात्म्यं यज्ज्ञानादमृतत्वं स्यादित्यतोऽ- परिमितत्वात्तन्महिम्नां न साकल्येन ज्ञानं सम्भवतीति भावेनाऽह - न तत्रेति ॥ तत्र हरेर्विश्वशासनादिमाहात्म्ये चक्षुरादीन्द्रियं न गच्छति । अभिमानिनयन्यायेन चक्षुराद्यभिमान्युपलक्षिताः सर्वे देवा अपि न जानन्ति कार्त्स्न्येन । अतो यथा येन प्रकारेण एतत् प्राणदिजगद् अनुशिष्यात् प्रेरयेत् तं प्रकारं वयं न विद्म न विद्मः । विसर्गलोपश्छान्दसः । अडागमाभावेन लङि रूपं वा । सामान्याकार- ज्ञानमेव नास्ति । कुतो विशेषज्ञानमिति भावेनाह - न विजानीम इति । तदाह भाष्ये ‘अगम्यः सर्वदेवैश्च परिपूर्णत्वहेतुतः' इति ॥३॥

