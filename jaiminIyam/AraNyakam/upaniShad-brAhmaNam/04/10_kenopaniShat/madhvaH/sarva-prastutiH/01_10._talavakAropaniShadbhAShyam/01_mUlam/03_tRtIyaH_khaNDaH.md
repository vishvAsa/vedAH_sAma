+++
title = "०३ तृतीयः खण्डः"

+++


## ब्रह्म ह देवेभ्यो विजिग्ये

**तृतीयः खण्डः**

## ब्रह्म ह देवेभ्यो विजिग्ये । तस्य ह ब्रह्मणो विजये देवा अमहीयन्त । त ऐक्षन्तास्माकमेवायं विजयोऽस्माकमेवायं महिमेति ॥ १ ॥

## तद्धैषां विजज्ञौ तेभ्यो ह प्रादुर्बभूव । तन्न व्यजानन्त । किमिदं यक्षमिति ॥ २ ॥

## तेऽग्निमब्रुवन् । जातवेद एतद्विजानीहि किमेतद् यक्षमिति ॥ ३ ॥

## तथेति तदभ्यद्रवत् तमभ्यवदत् कोऽसीति । अग्निर्वा अहमस्मीत्यब्रवीज्जातवेदा वा अहमस्मीति ॥ ४ ॥

## तस्मिंस्त्वयि किं वीर्यमित्यपि । इदं सर्वं दहेयं यदिदं पृथिव्यामिति ॥ ५ ॥

## तस्मै तृणं निदधावेतद्दहेति । तदुपप्रेयाय सर्वजवेन । तन्न शशाक दग्धुम् । स तत एव निववृते । नैतदशकं विज्ञातुं यदेतद् यक्षमिति॥ ६ ॥

## अथ वायुमब्रुवन् वायवेतद् विजानीहि किमेतद् यक्षमिति । तथेति ॥ ७ ॥

## तदभ्यद्रवत् तमभ्यवदत् कोऽसीति । वायुर्वा अहमस्मीत्यब्रवीन् मातरिश्वा वा अहमस्मीति ॥ ८ ॥

## तस्मिंस्त्वयि किं वीर्यमित्यपि । इदं सर्वमाददीयं यदिदं पृथिव्यामिति ॥ ९ ॥

## तस्मै तृणं निदधावेतदादत्स्वेति । तदुपप्रेयाय सर्वजवेन । तन्न शशाकादातुम् । स तत एव निववृते । नैतदशकं विज्ञातुं यदेतद् यक्षमिति ॥ १० ॥

## अथेन्द्रमब्रुवन् । मघवन्नेतद् विजानीहि किमेतद् यक्षमिति । तथेति तदभ्यद्रवत् । तस्मात् तिरोदधे ॥ ११ ॥

## स तस्मिन्नेवाकाशे स्त्रियमाजगाम बहु शोभमानामुमां हैमवतीम् । तां होवाच किमेतद् यक्षमिति ॥ १२ ॥

इति तृतीयः खण्डः ॥

॥ इति तृतीयः खण्डः ॥

इत्यत्राख्यायिकां वच्मि शृणु तां त्वं महेश्वर ।

स्थित्वा देवेषु तद् ब्रह्म व्यजयद्दैत्यदानवान् ॥

देवेभ्योऽर्थाय विजयं ते देवा मेनिरे स्वकम् ।

आविष्टा असुरैस्तेषां प्रबोधाय जनार्दनः ॥

यक्षरूपः प्रादुरभूदुमाशिवसमन्वितः ।

ब्रह्मणा चापि सहित एतेभ्योऽपि परो ह्यहम् ॥

एतेऽपि मे भृत्यभूताः परिवार्य व्यवस्थिताः ।

इति ज्ञापयितुं विष्णुः सह तैरप्युपागतः ॥

यूयमेतानपि ज्ञातुमशक्ताः किमु मामिति ।

तज्ज्ञानार्थं हुताशश्च नासिक्यो वायुरेव च ॥

इन्द्रश्च क्रमशो जग्मुस्तं ज्ञातुं नैव चाशकन् ।

तत्रेन्द्रोऽधिकबुदि्धत्वात् पृच्छतीति जनार्दनः ॥

मत्तः शिवाद् ब्रह्मणश्च श्रोतुं नैवापि शक्तिमान् ।

इति ज्ञापयितुं तत्र नादृश्यत स केशवः ॥

एषैव ज्ञानदाने ते योग्योमेति व्यदर्शयत् ॥

